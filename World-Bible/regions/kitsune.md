# Kitsune (Kito) — Mesto Líšok

> *„Tu bola knižnica. Tu boli kováči. Tu bol prístav pre tridsať lodí."*
> — Felix, ukazujúc Tami ruiny

---

## Základné údaje

| | |
|---|---|
| **Pôvodný názov** | Kitana (~AY 850) |
| **Bežný názov** | Kitsune (~AY 850–2212) |
| **Súčasný názov** | Kito (po Lekcii Krvi) |
| **Lokácia** | Východná Divočina (Terra), ukryté v hustom lese |
| **Zakladateľ** | Renn Ólafsson (~AY 850) |
| **Vrcholná populácia** | ~1 000 000 Vulpini (AY 850–2212) |
| **Súčasná populácia** | Niekoľko tisíc Vulpini + Felix (Mako) |
| **Status** | Ruiny s udržiavaným jadrom — „stredoveký Rím na antických ruinách" |

---

## Založenie (~AY 850)

Po Veľkej Bitke pri Atra Narrows boli Vulpini (líšky) zdecimovaní — boli najlepší stratégovia a Spira programátori, preto boli primárnym cieľom. Renn Ólafsson sa dobrovoľne ponúkol eskortovať prežívajúce líščie rodiny cez nebezpečnú Divočinu na východ — k tajným súradniciam, ktoré dostali od Inetis.

Koordináty označovali miesto, kde mala v budúcnosti pristáť medzinárodná výprava syntetických staviteľov (Maki, Tretí Príchod). Renn a líšky tu založili mesto **Kitana** — čakáreň na Tretí Príchod, ale aj bezpečný domov pre zdevastovaný národ.

Líšky mali Dar Matky (Spira), Renn tiež — spolu vybudovali nádherné mesto. Rozkvet — milión obyvateľov, kováči, obchodníci, rodiny. Jedno z najkrajších miest na Achille.

---

## Zlatý Vek (~AY 850–2212)

Kitsune prekvitalo ~1300 rokov:
- Miliónová populácia — čisto Vulpini (líščí národ)
- Centrum Spira programovania a stratégie
- Prosperujúce remeslá, obchod, umenie
- Prístav pre vzducholode (tridsať dokov)
- Knižnica, kováčske dielne, chrámy
- Renn sa občas vracal — skontrolovať, ako sa žije. Potom zas odišiel.

### Renn — Legenda medzi Vulpini

Pre Vulpini bol Renn **niečo ako boh**. Nie v religióznom zmysle — v praktickom. Bol to **človek, ktorý sa objavoval medzi storočiami**. Zakladateľ, ktorý nikdy nezostarel. Prišiel, pozeral sa, usmieval sa, a potom zmizol na ďalších sto rokov. Vždy sa vrátil.

Generácie Vulpini sa rodili a umierali, a Renn bol stále tu. Deti počúvali príbehy o zakladateľovi s modrými očami a trojhranným klobúkom — a potom ten istý muž vošiel do brány mesta, akoby odišiel len včera.

Bol **slobodný ako vietor** — nikto ho nemohol zastaviť, nikto ho nemohol zadržať. Prišiel, keď chcel. Odišiel, keď chcel. A vždy sa vrátil.

Až na sklonku života sa usadil. Prišiel pozdraviť Felixa (~AY 2975) — ako to robil každých pár storočí. Spoznal Vulpini ženu. A jednoducho neodišiel. Vzal si ju. Mal dcéru. **Zasadil strom.**

Pre Vulpini v Kitsune je Tami **dcérou legendy**. Majú na ňu veľké očakávania — je krvou zakladateľa. Jej modré oči sú Rennove oči. Každý starec v centre mesta si pamätá, kedy videl Renna naposledy. A teraz sa na nich pozerajú tie isté modré oči z líščej tváre.

---

## Lekcia Krvi — Zničenie (AY 2212)

### Čo sa stalo

Loď **Hephaestus** (Tretí Príchod) pristála v Kitsune — tisícky syntetických androidov (Maki), medzinárodná posádka (EU, CN, JP). Vulpini ich privítali ako „Poslov Matky" — čakali na nich 1300 rokov.

**Kritická chyba:** Maki spustili **fúzny reaktor**, aby zabezpečili elektrinu pre mesto. Elektrický signál pritiahol **obrovský cyklón Wraithov** z Elysia — roj takého rozsahu, aký svet nikdy predtým nevidel.

### Dôsledky

- **Cyklón zmasakroval mesto** — z milióna obyvateľov prežilo len niekoľko tisíc
- **Väčšina Maki zničená** — prežili len tí, čo pracovali hlboko pod zemou (vrátane Felixa, Unit 734, Séria E)
- **Wraith prach zostal** — na Terre odvtedy zostalo veľa prachu vo vzduchu
- **Planetárne poučenie:** Nikto odvtedy neodváži zapnúť silnejší elektrický prúd. Elektrina = smrť.
- Celá civilizácia prešla na **Tichú Technológiu** — mechanika, para, Spira. Žiadna elektrika.
- Cyklón bol videný aj nad **Nyau** (susedné mesto na východe), ale neublížil mu — nebol tam elektrický signál

### Pre Vulpini

Lekcia Krvi je najtemnejšia stránka ich dejín. Stratili domov, stratili národ. Z milióna zostali tisíce. Mesto, ktoré budovali 1300 rokov, sa zmenilo na hrobku za jeden deň.

---

## Súčasný stav (AY 3013)

### Mesto v meste — „Rím na Ríme"

Kitsune nie je mŕtve. V centre obrovských ruín je **udržiavaná časť mesta** — ako keď v stredovekom Ríme vyrástlo nové mesto na ruinách antického Ríma.

**Vonkajšie ruiny (nebezpečné):**
- Obrovské trosky bývalej metropoly
- Les, ktorý Inetis zasadila (GMO rastliny z Jaskyne Ela), pomaly prerastá cez staré múry, stĺpy, nádrže
- Wraith prach vo vzduchu — občasné duchovia, nestabilné konštrukcie
- Antické budovy z kameňa a mramoru — stĺpy, oblúky, amfiteátre. Postavené rukami Vulpini a Spirou za 1300 rokov. Teraz špinavé a zarastené
- Nebezpečné pre neskúsených — sem chodia len dobrodruhovia a blázni

**Jadro (živé):**
- Niekoľko blokov v centre, kde žije komunita pár tisíc Vulpini
- Domy poskladané z antických kameňov — nový život z materiálu starého sveta
- Trhovisko vo vnútri starého amfiteátra
- Studne vyčistené, ulice zametené
- Deti behajú po schodoch, ktoré kedysi viedli do paláca
- Fontána v strede, ktorú Felix opravil — funguje mechanicky, bez elektriny
- Staré Maki reliéfy na stenách — nemecké nápisy, ktorým nikto okrem Felixa nerozumie
- Liehové lampy zavesené na antických stĺpoch
- Trh s jedlom z lesa, ktorý rastie na ruinách

### Viera — Agnosticizmus a Kult Predkov

**Vulpini neuctievajú bohov.** Renn ich učil pravdu — Inetis nebola bohyňa, bola vedkyňa. Spira nie je dar z nebies, je technológia. Výsledok: líšky sú **agnostici**. Nemajú chrámy, nemajú kňažky, nemajú Kult Matky.

Čo majú:

- **Kult predkov** — uctievajú si mŕtvych. Pamätajú si mená. Rozprávajú príbehy o tých, čo odišli. Po Lekcii Krvi — keď z milióna zostalo pár tisíc — sa predkovia stali všetkým. Každá rodina pozná svoje mená dozadu stovky rokov.
- **Zvláštny vzťah k Wraithom** — Renn učil líšky, že Wraithy sú **duše ľudí blúdiace svetom**. Nie démoni. Nie zlo. Stratené duše. Vulpini sa Wraithov boja — ale neboja sa ich tak, ako zvyšok sveta. Neexorcizujú ich. Niekedy im nechajú jedlo za bránou. Niekedy im hovoria mená mŕtvych. Renn im dal **empatiu k niečomu, čomu sa všetci ostatní len bránia**.
- **Neboja sa ľudí ani Makov** — zvyšok sveta sa bojí Exorcistov, mystifikuje Archbésov, a Makov považuje za vzácnych cudzincov. Vulpini nie. Ich zakladateľ bol človek. Žili s Rennom tisícročia. Felix je ich sused 800 rokov. Vedia, čo sú ľudia (nie bohovia, nie démoni — len ľudia) a čo sú Maki (nie poslovia — stroje). Preto keď Maks príde do Kitsune, líšky neklačia. Ponúknu mu čaj.
- **Kontrast s Nevriss** — v Nevriss je Spira zabalená do náboženstva, Wraithy sú démoni na exorcizmus, ľudia sú padlí anjeli, a Kult Matky vládne duchom. V Kitsune je Spira nástroj, Wraithy sú stratené duše, ľudia sú susedia, a nikto nevládne ničomu.

---

### Spoločenské usporiadanie — Anarchia

**Kitsune nemá vládcu.** Žiadneho starostu, žiadnu radu, žiadneho kráľa. Je to **anarchia v najčistejšom zmysle** — komunita rodín, ktoré si pomáhajú, pretože inak neprežijú.

Keď z milióna zostane pár tisíc, nepotrebuješ zákony. Potrebuješ susedov.

**Ako to funguje:**
- **Rodiny** sú základná jednotka — každá sa stará o svoje, ale pomáha ostatným
- Rozhodnutia sa robia **spoločne** — kto má čo povedať, povie to na trhu, v amfiteátri, pri studni
- Spory riešia **starší** — nie autoritou, ale rešpektom. Kto žil dlhšie, videl viac.
- Žiadna polícia, žiadna armáda, žiadna byrokracia — len ľudia, ktorí sa poznajú po mene
- Kto nepomáha, toho komunita ignoruje. To je najhorší trest — byť sám v ruinách.

**Prečo to funguje:**
- Sú ich málo — pár tisíc. Každý pozná každého.
- Spoločný osud — prežili Lekciu Krvi, prežili 800 rokov izolácie. Spája ich trauma a tvrdohlavosť.
- Nemajú dôvod na hierarchiu — nie sú dosť veľkí na byrokraciu, nie sú dosť bohatí na korupciu.
- Vonkajší svet ich považuje za mŕtvych — nemajú sa od koho brániť, takže nepotrebujú armádu.

**Renn nebol vládca.** Bol zakladateľ, legenda, muž s modrými očami, ktorý sa objavoval medzi storočiami. Ale nikdy nevládol. Prišiel, pomohol, odišiel. Vulpini si vládli sami — vždy.

**Tami nie je princezná.** Je dcéra legendy, ale to jej nedáva žiadnu autoritu. Keď sa vráti do Kitsune, je to len Tami — dievča, ktoré odišlo a vrátilo sa. Starci ju poznajú, deti na ňu čumia pre modré oči. Ale nikto jej nesalutuje.

### Obyvatelia

**Vulpini (Líšky):**
- Niekoľko tisíc — takmer vyhynutý národ
- Vonkajší svet ich považuje za vymretých alebo mýtických
- Žijú tichým, izolovaným životom v jadre
- Starci si pamätajú Renna — jeho modré oči, jeho klobúk, jeho tiché príchody a odchody

**Felix (Mako, Unit 734, Séria E):**
- Žije v ruinách 800+ rokov (od Lekcie Krvi)
- Udržiava mechanickú infraštruktúru jadra
- Ťažká agorafóbia a trauma — 800 rokov neopustil ruiny
- Strážca Rennovho dedičstva — obrovská zbierka artefaktov zhromaždená Rennom za tisícročia
- Nemecké nápisy na stenách jeho dielne — myšlienky a poznámky z tisícročí samoty
- **Nie je vodca** — je sused, ktorý opravuje veci. Vulpini ho berú ako súčasť komunity, nie ako autoritu.

### Ekonomika

- Sebestačná komunita — poľnohospodárstvo, lov, zber v okolitom lese
- Obchod s vonkajším svetom minimálny — izolovanosť je ochrana
- Rennova zbierka artefaktov — obrovský majetok, ktorý Tami zdedila (rozsah nepozná)
- **Žiadne dane, žiadna mena** — výmenný obchod, vzájomná pomoc. Kto uloví, zdieľa. Kto pestuje, dáva.
- Žiadna elektrina — všetko mechanické, Spira-poháňané, alebo ručné

---

## Tamin sen — Obnova Kitsune

### Pôvod sna

Sen nepatrí Tami — patrí **Rennovi**. Renn celý život hovoril, že jedného dňa Kitsune obnoví. Že Vulpini si zaslúžia domov, nie ruiny. Ale za 3000 rokov to nedokázal — možno nevedel ako, možno sa bál, že to pritiahne ďalšie wraithy, možno bol príliš starý a unavený.

**Felix** bol ten, kto sen odovzdal Tami. Počas rokov, keď vyrastala v ruinách (AY 3001–3008), jej rozprával o otcových snoch. Ukazoval jej staré mapy, staré budovy. *„Tu bola knižnica. Tu boli kováči. Tu bol prístav pre tridsať lodí."* A Tami sa pozerala na ruiny a videla, čo by tam **mohlo byť**.

Keď v 15 odišla od Maksa — zlomená srdcom — vrátila sa do Kitsune. Nemala kam iné ísť. A Felix jej povedal: *„Tvoj otec by nechcel, aby si tu sedela v ruinách. Chcel, aby si lietala."*

Tami vzala Itaku a začala pracovať na otcovom sne. Nie z pomsty, nie z hnevu. Z **účelu**. Pretože keď ti zlomí srdce jediný človek, ktorému si verila, potrebuješ niečo väčšie než on.

### Čo obnova vyžaduje

1. **Peniaze** — artefakty z expedícií = príjem. Ale nestačí to na obnovu mesta. Potrebuje veľké kontrakty, sponzorov, obchodné dohody.
2. **Kontakty** — gildy v Šoravene, inžinieri v Nevriss, Maki kováči, kupci. Sieť ľudí, ktorí môžu pomôcť.
3. **Vplyv** — aby ju brali vážne. 20-ročná Vulpini s modrými očami? Nikto ju neberie vážne, kým neukáže, čo dokáže.
4. **Znalosti** — tu je kľúčový problém:
   - Kitsune zničila elektrina. Bez energie sa mesto nedá obnoviť na pôvodnú úroveň.
   - Ako fungujú wraithy? Čo ich priťahuje? Dá sa to blokovať?
   - Existuje alternatívny zdroj energie, ktorý wraithy nepritiahne?
   - Artefakty z Hephaesta (Maki lode) — obsahujú technológiu, ktorú nikto nechápe.
   - Felix pomáha s teóriou, ale nemôže opustiť ruiny.

### Kroky obnovy (Tamin plán)

1. **Bezpečnosť** — pochopiť wraithy, zabezpečiť vonkajšie ruiny
2. **Infraštruktúra** — voda, cesty, prístavy pre lode
3. **Energia** — nájsť bezpečný zdroj (toto je najväčšia výzva)
4. **Ľudia** — pritiahnuť Vulpini z diaspóry späť domov

Nie je to megalomanský plán. Je to postupný, praktický sen dievčaťa, ktoré vyrástlo v malom meste a vie, že kedysi bolo veľké.

### Irónia

Kitsune zničila technológia. Tami verí, že technológia ho môže zachrániť — ak ju pochopí. Dcéra legendy sa snaží dokončiť to, čo legenda nedokázala za 3000 rokov.

---

## Prostredie a atmosféra

### Les

Kitsune je pohltené lesom, ktorý vyrástol za posledných ~800 rokov. Nie je to prirodzený les — sú to **GMO rastliny Inetis** z neďalekej Jaskyne Ela, ktoré sa rozšírili po krajine. Hríbové stromy, luminescentné rastliny (svietia v noci), nezvyčajné druhy.

V starých časoch bola táto oblasť holá. Dnes les prerastá cez ruiny — korene prelamujú dlažbu, konáre vyrastajú z okien, brečtan pokrýva stĺpy.

### Kontrast

| Jadro (živé) | Vonkajšie ruiny (mŕtve) |
|---|---|
| Liehové lampy, zametené ulice | Tma, prach, nestabilné stropy |
| Deti, trh, fontána | Duchovia, wraith prach, ticho |
| Nové domy z antických kameňov | Antické budovy, rozpadajúce sa |
| Bezpečné, udržiavané | Nebezpečné, nepreskúmané |
| Pár blokov | Obrovská rozloha bývalej metropoly |

### Zvuky

- Jadro: Detský smiech, kladivo na nákove, voda v fontáne, vietor v lampách
- Ruiny: Vietor cez prázdne okná, praskanie kameňa, občas šepot wraitha

### Nálada

Melanchólia a nádej súčasne. Malé mesto obklopené obrovskou minulosťou. Ako žiť v tieni niečoho, čo bolo omnoho väčšie než ty — a veriť, že to môžeš obnoviť.

---

## Strategický význam

- **Lokácia**: Ďaleko od civilizácie, skryté v lese — ťažko nájsť, ťažko napadnúť
- **Artefakty**: Rennova tisícročná zbierka + trosky Hephaesta = obrovský potenciál
- **Felix**: Jeden z posledných funkčných Maki — neoceniteľné znalosti
- **Vulpini**: Takmer vyhynutý národ s unikátnymi Spira schopnosťami
- **Jaskyňa Ela**: V relatívnej blízkosti — Inetisino pôsobisko, zdroj GMO flóry

---

## Etymológia názvov

| Názov | Obdobie | Pôvod |
|---|---|---|
| **Kitana** | ~AY 850 (založenie) | Pôvodný názov — pravdepodobne Vulpini pôvod |
| **Kitsune** | ~AY 850–2212 (zlatý vek) | Japonský výraz pre líšku (キツネ) — vplyv Inetis/Core Teamu? Alebo nezávislý vývoj? |
| **Kito** | AY 2212+ (po Lekcii Krvi) | Skrátená, zranená verzia mena — ako samo mesto |

---

## Referencie

- **Zakladateľ**: → `characters/Renn.md`
- **Strážca**: → `characters/Felix.md`
- **Dedička**: → `characters/Tami.md` (sekcia Profesia & Životný Sen)
- **Lekcia Krvi**: → `09-event-database.md`
- **Technológia Maki**: → `03-technology.md`
- **Geografia**: → `05-geography.md` (sekcia Mesto Kito)
