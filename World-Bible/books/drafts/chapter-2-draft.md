# Kapitola 2: V tieni knižnice

Ulice Štvrte Mezra páchli inak než prístav. V prístave páchol etanol, spálené uhlie a peniaze. Tu páchla beznádej, lacné kadidlo a choroba.

Tami kráčala o pol kroka pred ním. Už to nebolo to vystrašené dievča z klietky, ani tá drzá kapitánka z paluby *Makity*. Teraz bola **Líška**. Pohybovala sa davom chudobných Pur'sangov a robotníckych Mezrov s plynulosťou, ktorá Maxovi chýbala. Menila tempo, uhýbala pohľadom, splývala s tieňmi.

„Dva bloky," zamrmlala bez toho, aby sa otočila. „A prestaň sa tváriť ako turista, čo hľadá suveníry. V tejto štvrti ťa podrežú pre tvoje topánky, nie pre tvoju peňaženku."

Max si upravil tmavé okuliare. Jeho *Sedem* — sedem mikroskopických dronov v jeho prázdnych očniciach — skenovalo okolie v rôznych spektrách. Videl tepelné stopy potkanov v kanáloch. Videl skryté čepele pod kabátmi žobrákov. Videl strach v očiach ľudí, ktorí sa vyhýbali hliadkam Grawskej gardy.
Ale Tami videla *sociálne* toky.

„Ako si ho vôbec našla?" spýtal sa ticho.

„Social Engineering, starec," uškrnula sa, hoci jej oči ostali v pozore. „Nepýtala som sa na 'zlodeja'. Pýtala som sa na 'smútok'. V krčmách pri múzeu. Kto pije sám? Kto vyzerá, že nespáva? Kto predáva rodinné šperky za zlomok ceny?"

Zastala pred ošarpaným činžiakom, ktorý vyzeral, že ho pokope drží len špina a modlitby.

„Kito," povedala. „Bývalý aristokrat. Vydedený, chudobný, zúfalý. Jeho žena, Mezra, zomiera na pľúcnu hnilobu. Minul všetko na liečiteľov, ktorí nefungovali. Je na dne."

Otočila sa k Maxovi a jej výraz stvrdol.

„To je naša páka. Ty mu nesľúbiš peniaze. Peniaze mu ženu nezachránia. Ty mu sľúbiš **nádej**. Sľúbiš mu Ynetis."

Max cítil, ako sa mu v hlave ozval jeho Asistent.
*<Analýza: Subjekt Tami. Manipulatívna inteligencia: Vysoká. Empatia: Taktická. Hodnotenie: Nebezpečne užitočná.>*

„Takže mám klamať," povedal Max.

„Nie," Tami zaklopala na dvere — tri krátke, dva dlhé údery. „Máš mu povedať pravdu. Že my dvaja sme jediní šialenci na tejto planéte, ktorí sa tam reálne chystajú ísť."

Dvere sa s vŕzganím pootvorili. Z tmy na nich hľadeli dve veľké, žlté, mačacie oči. Zreničky sa v šere rozšírili, keď padli na Maxovu masívnu postavu a potom na Taminu rapier.

„Kto ste?" spýtal sa hlas, ktorý znel ako praskanie suchého papiera.

„Sme odpoveď na tvoje modlitby, Kito," povedala Tami sladko. „Alebo tvoja nočná mora. Záleží na tom, či nás pustíš dnu."

Pur'sang chvíľu váhal. Jeho chvost sa nepokojne mykol, ale potom ustúpil a gestom ich pozval do tmy.

Vnútro bytu bolo stiesnené a preplnené. Každá voľná plocha bola pokrytá knihami, zvitkami a mapami. V rohu, na provizórnom lôžku, ležala postava zabalená v dekách. Dýchanie bolo ťažké, pískavé — zvuk tekutiny v pľúcach. Maxove senzory okamžite detegovali pokročilé štádium *Glitch Rot*, ale iného druhu. Biologický rozklad.

„Ak ste zlodeji," povedal Kito a zavrel dvere, „tak ste na zlej adrese. Mám len knihy a dlhy."

„Nie sme zlodeji. Sme investori," povedal Max a prešiel prstom po starom zvitku na stole. Bol to nákres ventilačného systému. *Chrámu Vševedúcej Matky.* „A vy nie ste len knihovník, však?"

Kito stuhol. Jeho oči, žlté štrbiny, sa zúžili. Vzduch okolo neho jemne zavibroval — prejav silnej telekinézy pod vplyvom stresu. Kniha na stole sa sama od seba posunula o centimeter.

„Kto vás poslal?" zasyčal.

„Nikto," vstúpila do toho Tami. Prešla priamo k posteli a pozrela na chorú ženu. Jej výraz zmäkol. „Môj otec mi hovoril o meste Kito. O ruinách na Východe. Miesto, kde sa zastavil čas."

Kito prudko otočil hlavu. „Mesto Kito je mýtus. Rozprávka pre deti."

„Viem, že nie je," povedala Tami ticho. „Vyrastala som tam. V ruinách, kde líšky dávajú dobrú noc a kde starý Mako menom Felix strieľa na všetko, čo lieta."

Kito otvoril ústa, ale nevyšiel z nich žiadny zvuk. To meno poznal. Každý, kto študoval históriu Makov, ho poznal.

„Čo chcete?" spýtal sa nakoniec, hlasom zbaveným hnevu.

„Aegis Spike," povedal Max priamo. „Vieme, že je v kobkách pod Chrámom. A vieme, že ty si jediný, kto má plány pôvodnej ventilácie z čias pred prestavbou."

Kito sa trpko zasmial. „Aegis Spike? Chcete ukradnúť najsvätejšiu relikviu Cirkvi? Ste blázni. Aj keby som vám dal plány, nedostanete sa cez Aegis pole. Je to samovražda."

„Ja som Aegis pole," povedal Max. Zložil si okuliare. V šere miestnosti sa jeho prázdne očnice zdali ako dve čierne diery, v ktorých rotovalo sedem modrých hviezd.

Kito cúvol a narazil do stola. Knihy popadali na zem.

„Ex Inferis..." vydýchol.

„Môžeš nám pomôcť," povedala Tami a položila ruku na jeho rameno. „Alebo tu môžeš ostať a pozerať sa, ako ona zomiera. Viem, čo hľadáš, Kito. Ynetis."

Pri slove Ynetis Pur'sang prestal dýchať.

„Nikto nevie, kde je," zašepkal. „Je to stratené..."

„Ja viem, kde je," klamal Max s presvedčivosťou, ktorú mu diktoval jeho Asistent. „Ale potrebujem svoju palicu. Potrebujem Spike. Pomôž nám ho získať, a ja ťa vezmem ku zdroju."

Pristúpil bližšie, ignorujúc telekinetický tlak, ktorý Kito podvedome vyžaroval.

„Viem ti pomôcť," povedal Max ticho, ale s váhou, ktorá donútila Kita počúvať.

Potom sa naklonil bližšie a prešiel do jazyka, ktorý v tejto miestnosti — a možno na celom tomto kontinente — nezaznel v konverzácii už storočia.

*„I am of the Old World, Keeper of Archives. And I have the technology to save her.“*

Kito stuhol, akoby dostal fyzickú ranu. Nebol to vulgárny dialekt zo Západu, aký používali Exorcisti. Nebola to skomolená liturgická reč kňazov. Bola to Staroreč. Čistá, archaická Angličtina. Takto rozprávali len Maki, keď citovali svoje protokoly, ale tí uprednostňovali svoj vlastný mystický jazyk a nikdy neviedli konverzácie.

Toto bol hlas človeka, ktorý tým jazykom *žil*.

Archeológovi sa rozšírili zreničky. Telekinetické vibrácie ustali. Pozeral sa na Maxa nie ako na hrozbu, ale s posvätnou úctou vedca, ktorý práve objavil živý dôkaz svojej celoživotnej teórie.

A potom mu to došlo.

Spojil si súvislosti. Staroreč. Čierne oblečenie. Ten zvláštny chlad, ktorý z neho išiel. A fakt, že si prišiel pre Spike. Pre *Aegis Spike*.
Kito cúvol o ďalší krok, až narazil chrbtom do police. Z jeho tváre sa vytratila farba.

„Legendy..." zašepkal, hlasom, ktorý sa lámal strachom. „Najstaršie zvitky z Prvej éry. Matka nás varovala. *Nikdy nebuďte Spáča.*"

Pozrel na Maxove prázdne očnice, v ktorých rotovali modré hviezdy, a teraz v nich nevidel len históriu. Videl v nich hrozbu staršiu ako Cirkev.

„Ten artefakt... on nepatrí Cirkvi," povedal Kito roztrasene. „V starých textoch sa píše, že patril Spáčovi. Že to bola jeho palica, ktorou trestal nepriateľov predtým, než upadol do spánku."

Pozrel Maxovi priamo do "tváre". „Ty si on. Ty si Spáč."

Max mlčal. Nevedel o žiadnej legende, ale jeho Asistent mu naznačil, že potvrdenie tohto mýtu zvýši šancu na kooperáciu o 98%.

„Zobudil som sa," povedal Max jednoducho. „A chcem to, čo je moje."

Kito sa zviezol na stoličku, akoby mu niekto podrezal kolená. Pozrel na svoju zomierajúcu ženu, potom na bytosť z nočných môr, ktorá mu práve sľúbila pomoc. Strach bojoval so zúfalstvom.

„Ak si naozaj Spáč," povedal Kito ticho, „tak Boh ochraňuj túto planétu. A moju ženu."

Vstal, trasúcimi sa rukami odsunul mapy a vytiahol kovový tubus. „Chrám má slabinu. Nie v múroch, ale v kanalizácii..."

Rozvinul mapu na stole. Bola stará, kreslená rukou, ale detailná.

„Vstup je v Prístave," ukázal dlhým pazúrom. „Ale pozor. V tuneloch nie sú stráže. Je tam niečo horšie."

„Čo?" spýtal sa Max.

„To, čo tam Cirkev hádže, keď sa nepodarí experiment," pozrel sa na nich Kito vážne. „Odpad."

A potom sa to stalo.
Realita toho, čo práve povedal, a hlavne *komu* to povedal, na neho dopadla s oneskorenou silou padajúceho stropu.
Stojí pred Spáčom. Pred legendou, ktorá má zničiť svet. Pred bytosťou, ktorá v starej mytológii požierala duše.

Kito sa začal triasť. Nebolo to jemné chvenie. Bolo to kŕčovité vibrovanie celého tela. Jeho oči sa obrátili stĺpkom. A potom sa pod ním, na špinavej dlážke, začala rozširovať tmavá mláka. Pustil do gatí.
Od strachu jednoducho vypol. Zasekol sa.

„Do čerta," sykla Tami. „Max, myslím, že si ho rozbil."

Max si povzdychol. „Ľudská psychika. Krehká."

Skôr, než stihli urobiť čokoľvek iné, vzduch vonku sa roztrhol.
*BOOOOM.*
Okná zabrinčali. Prach zo stropu sa zosypal na Kitove mapy.
O sekundu neskôr ďalší výbuch. A ďalší. Bližšie. Rytmické dunenie ťažkého delostrelectva.

„To nie je hrom," povedala Tami a jej uši sa prudko otočili k oknu. „To je Graw. Ofenzíva sa začala."

„Skôr, než sme čakali," konštatoval Max chladne. „Plán A - tichá infiltrácia - je mŕtvy."

„Plán B?" spýtala sa Tami a hodila si rapier cez plece.

„Atómovka," povedal Max a chytil katatonického Kita za golier kabátu, akoby to bola handrová bábika. „Berieme ho so sebou. Budeme ho potrebovať pri dverách, aj keby som ho tam mal niesť ako vrece zemiakov."

„Pohyb!" vykríkla Tami, keď sa ozvala siréna civilnej obrany. „Máme asi desať minút, kým uzavrú sektory!"

Vybehli z bytu do noci, ktorá sa práve menila na peklo.
