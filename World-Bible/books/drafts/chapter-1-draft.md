# Draft: Prologue

Plamienok v lampe sa náhle nepravidelne rozkmital, naposledy zažiaril v jasný plameň. Okamih nato pokojne vyhasol. Nastala tma. Spoza špinavých okien prenikalo do kajuty striebristé mesačné svetlo. Skoro dokonalé ticho v miestnosti narušovalo iba pravidelné odfukovanie parného motora v diaľke.

Muž sediaci v kresle si zťažka povzdychol, pozdvihol pohár k symbolickému prípitku a v tichosti do seba obsah vyprázdnil.

Dvere jemne zaškrípali. Do miestnosti sa vkradla mladá žena v leteckom kabáte. Jej štíhlu postavu zvýrazňoval šnurovací korzet zakrývajúci bielu košieľku. Na hrubom opasku obnosených nohavíc visel pár automatických pištolí. Dlhé havranie vlasy jej čiastočne zakrývala kapucňa, spod ktorej sa magicky, ako drahokamy, trblietali šibalské zafírové oči.

Jej zrak spočinul v kresle za veľkým dreveným stolom. Pri pohľade na tmavú siluetu podnapitého muža pokrútila hlavou.

"Tami," ozval sa hlas spoza stola.

"Max, lichotí mi, že ma v tvojom stave rozpoznáš od zvyšku posádky," poznamenala s úctihodnou dávkou irónie. "Sme na mieste. Daj sa dokopy," dodala pre zmenu so súcitom v hlase.

Chystala sa opustiť kajutu, ale on ju zastavil. „Ešte sa na mňa hneváš?"

Otázka ju zaskočila. Dvere sa hlasito zabuchli.

---

Tami sa presunula na provu lode. Pokojná nočná obloha posiata hviezdami beznádejne zanikala v žiare prichádzajúcej zdola. Nekonečná metropola sa rozprestierala až za horizont. Tami s úžasom hľadela na milióny farebných bodiek mihotajúcich sa v diaľke dolu na zemi. Rozpoznala paláce, katedrály, mosty, železnice, boli presne ako opisy z knihy, ktorú ako malá čítavala s otcom.

Hodnú chvíľu sústredene sledovala všetky detaily. Dolu v uliciach sa to hemžilo aktivitou. Náhle sa prudko zvrtla, aby sa uistila, že palubný kanón je dostatočne zamaskovaný pod plachtou. Letmo pohľadom skontrolovala stav barometra a posádke vydala pokyn na zahájenie pristávacieho manévru.

Vzducholoď naberala rýchlosť. Mladá kapitánka si rituálne nasadila letecké okuliare. O pár sekúnd neskôr jej nárazový vietor odvial kapucňu z hlavy. Vyslobodené, neskrotné vlasy jej vôbec neprekážali. Obe ruky pevne zovreli oceľové zábradlie. Nedokázala potlačiť úžas nad krásami nočného mesta.

***

# Kapitola 1
## Šedý Prístav

> *Krvavo červené lúče slnka sa predierali cez temný opar zahaľujúci mesto.*

---

Tami si pritiahla šatku cez nos a pokúsila sa nadýchnuť. Márne. Vzduch bol hustý, mastný, presiaknutý uhoľným prachom a železitou chuťou, ktorá sa usádzala na jazyku. Miestni každý deň spálili tisíce ton uhlia v peciach a kotloch. Celé mesto dýchalo čiernym dymom ako obrovské chorľavé zviera.

*Nádhera*, pomyslela si s iróniou. Pred dvanástimi hodinami toto isté slovo úprimne zašeptala, keď v noci uvidela milióny svetiel pod sebou. V tme bolo Shoraven krásne. Za dňa bolo peklo.

Hluk bol neznesiteľný. Parné motory vŕzgali, žeriavy škrípali, robotníci a nakládači kričali a z mosadzných trúb rozmiestnených po dokoch dutý hlas vyvolával čísla lodí, kotvísk a nákladov — mužík v budke na konci móla kričal do lievikovej trúby napojenej na pneumatickú rúrkovú sieť a jeho hlas sa ozýval z každého rohu prístavu. Medzi tým sa z chrámových veží niesol monotónny spev kňažiek — ranná modlitba k Vševedúcej Matke. Ich hlasy zosilňovali obrovské mosadzné zvony a dutiny vytesané priamo do kamenných veží — akustická architektúra, nie elektrika. Na tomto svete bola elektrika tabu. *„Sp'ira Matky prúdi v nás. Sp'ira Matky nás ochráni."* Opakovalo sa to každú hodinu. V to ráno bolo v prístave rušno aj nad miestne pomery. Celé Shoraven sa chystalo na vojnu.

Grawská armáda pochodovala z hôr. Zvedy už boli za priesmykmi — to vedela Tami z vlastnej skúsenosti, pretože šrapnel, čo im pred dvoma dňami roztrhol kondenzátor, nebol od bandítov. Boli to grawské prieskumné vzducholode. Ťažké, pomalé, obrňané koráby s veľkými delami. Presne ten typ, čo letí vpredu a čistí oblohu pred hlavným vojskom.

Mesto to vedelo. A mesto sa pripravovalo.

Na doku o dvesto metrov od nich práve kotvila obrovská nákladná bárka. Žeriavy vyťahovali z jej útrob hrozivo vyzerajúce drevené debny — desiatky, stovky — a nosiči ich na vozíkoch odvážali do skladov. Zbrane. Muškety, delové gule, sudy s pušným prachom, rapiere zabalené v olejovom papieri. Tami cítila ten ostrý pach kovu a konzervačného oleja až sem hore.

Medzi nosičmi sa pohybovali aj automaty — *Tichá Technológia* Synthov. Masívne parné stroje na hrubých hydraulických nohách, s kovovými ramenami zakončenými kliešťami. Žiadna elektrika — len para, stlačený vzduch a presná mechanika. Primitívne na pohľad, hlučné, ale neúnavné. Jeden práve zdvíhal debnu, ktorá by zlomila chrbticu trom chlapom, a s mechanikou syčania a kĺbového škrípania ju ukladal na voz. Na hrudi mal vyrazený symbol Matky — päťcípy pentagram — a pod ním sériové číslo vyleptané v mosadzi. Ďalší automat, menší a rýchlejší, sa pohyboval medzi skupinami robotníkov a na otočnom mechanickom valci na hrudi ukazoval vytlačené inštrukcie — kam niesť náklad, kde zložiť debny. Hodinársky strojček vnútri automaticky otáčal správny panel podľa zóny, v ktorej sa nachádzal. Synthy ich navrhli, ale Cirkev ich vlastnila. A to bol v Nevriss rozdiel medzi „existovať" a „existovať legálne".

Z inej bárky vykladali vrecia — obilie, sušené mäso, sudy s pitnou vodou. Zásoby na obliehanie. Celý prístav sa zmenil na vojenskú základňu. Vzducholode, riečne parníky a nákladné vlaky sa navzájom blokovali a vytvárali zápchy. Kolosálne žeriavy neustále prekladali náklad z miesta na miesto, snažiac sa vytvoriť koridor pre tisíce robotníkov pracujúcich v tomto pekle.

Pri jednom z väčších dokov stála skupina kňažiek v bielych rúchach. Žehnali zbrane. Jedna z nich — stará Chiméra s jastrabími očami a perím namiesto vlasov — držala nad debnou s mušketami ruky a odriekavala modlitbu. Tami videla, ako sa vzduch okolo jej prstov jemne zachvel. *Sp'ira.* Stará kňažka požehnávala každú zbraň dotykom nanotechnológie, o ktorej verila, že je dych Matky.

Za ňou stáli agitátori s parnými trúbami zosilňujúcimi hlas a kričali do davu: *„Matka vidí vaše obete! Každý meč pozdvihnutý za Nevriss je meč v ruke Matky! Sp'ira je s vami!"*

A medzi tým všetkým — žoldnieri. Tami ich spoznala na prvý pohľad. Prúdili do mesta z každej strany — z lodí, z brán, z ciest vedúcich na východ aj západ. Svalnatí muži a ženy v rozličných brneniach a uniformách, so zbraňami na chrbte a peniazmi na mysli. Najatí mečiari z pobrežných miest, veteráni z východných hraníc, skupina chimérskych lukostrelcov s koženými panciermi a krutými tvárami. Boli tu aj dobrodruzi — menšie skupinky s menej profesionálnym výrazom, ale s rovnako smrteľnými zbraňami. Prichádzali za zlatom, za slávou, alebo len za teplým jedlom a strechou nad hlavou.

Niektorí z nich mali okolo zápästí svietiace tetovanie — značku Sp'iry, dôkaz magických schopností. Tami si všimla, že verbovací dôstojníci takých púšťali dopredu v rade a ponúkali im vyšší žold. Sp'ira bola v čase vojny mena drahšia než zlato.

Vojna bola pre obchodníkov tragédia a pre žoldnierov svadba.

---

Tami stála v podpalubí, po pás vnorená do útrob kompresnej komory. Ruky mala po lakte čierne od oleja. Tretí kondenzátor v rade tiekol ako deravé vedro. Spoj pri hlavnom ventile bol roztrhnutý — šrapnel z grawského prieskumného korába, ktorý ich pred dvoma dňami prepadol nad priesmykom Kel'morah, narobil viac škody, než si pôvodne myslela. Ušli len vďaka hmle a tomu, že Grawčania nemíňali muníciu na malé lode. Mali väčšie starosti.

*Kurva*, nadávala si v duchu, keď jej kľúč po tretíkrát skĺzol z matice. Olej jej stekal po predlaktí a kvapkal na podlahu.

Odtiahla sa od motora a oprela si chrbát o stenu. Zavrela oči. Len na chvíľu.

Za posledných osem hodín nespala. Pristávací manéver v nočnom meste vyžadoval maximálne sústredenie — domy v Shoraven boli natlačené tesne vedľa seba a doky, kam sa zmestila loď ich veľkosti, boli na samom okraji prístavu. Dok sedemnásť. Posledný pred otvoreným morom.

Odtiaľ to bolo k Hlavnému chrámu šesť kilometrov cez celé mesto.

Šesť kilometrov cez najhustejšie obývané mesto na kontinente.

*Musí existovať jednoduchší spôsob, ako ukradnúť najstráženejší artefakt v krajine*, pomyslela si. Ale keby existoval, jej priatelia by ešte žili.

Spomienka na nich ju zasiahla nečakane, ako bodnutie. Videla ich tváre. Tri tváre. Arkot, Yera, Flint. Prvá posádka, s ktorou si vybudovala meno. Boli to hľadači pokladov. Dobrí ľudia. Našli niečo v Jaskyni Počiatku — niečo, čo nemali nájsť.

*Aegis Spike.*

A za to ich upálili na námestí v Shoraven. Verejne. Aby si každý zapamätal, čo sa stane, keď sa niekto dotkne svätých relikvií Vševedúcej Matky.

Tami bola v tom čase na mori. Počula o tom až o tri týždne. Do prístavu sa vrátila príliš neskoro — zostal len prach a popol na námestí a meno *Aegis Spike* šepkané v krčmách ako kliatba.

A teraz bola tu. V meste, kde ich zabili. S plánom ukradnúť vec, za ktorú zomreli.

S mužom, ktorému nedokázala odpustiť.

*A ani zabudnúť*, dodala si v duchu.

---

Vytreštila oči, keď počula hlasy zhora.

Rýchlo si utrela ruky do handry a vyšplhala sa na palubu. Oslnilo ju slnko — alebo to, čo z neho prenikalo cez dymovú clonu. Prižmúrila oči.

Max stál pri zábradlí. Stoicky. Pokojne. Ruky za chrbtom, akoby pozoroval krajinu na prechádzke a nie priemyselné peklo pod sebou. Mal na sebe dlhý, tmavý plášť s kapucňou — ten istý, v ktorom vyzeral ako kňaz na pohrebnej hostine. Na očiach tmavé okuliare, ktoré mu zakrývali polovicu tváre.

Oproti nemu stál oficier. Stredne vysoký muž v červenom kabáte s mosadznými gombíkmi, trojhranný klobúk pod pazuchou. Vyzeral vyčerpaný — kruhy pod očami, neoholená brada. Človek, čo nespal niekoľko nocí. Za ním sa tiesnil tucet vojakov po zuby vyzbrojených predovkami a rapiermi. Jeden z nich mal na ramene bubienok. A hlavne vyzerali nervózne. Každých pár sekúnd sa niektorý z nich obzrel smerom na oblohu.

„Dobré ráno. Vitajte v Shoraven," prihovoril sa oficier a Tami si oddýchla. Bežná kontrola.

„S kým mám tú česť? Odkiaľ vedie vaša cesta a aký je dôvod vašej návštevy?" vyzvedal dostojník autoritatívnym tónom.

Tami pozorovala Maxa. Poznala ten jeho výraz — tú drobnú vrásku medzi obočím, ktorá sa objaví, keď ho niekto otravuje. Po ôsmich rokoch po jeho boku sa naučila čítať jeho tvár lepšie než mapy.

*Po piatich rokoch odlúčenia sa ju stále neodnaučila.*

Max sa rozhliadol naokolo, akoby hľadal osobu, ktorej bola otázka smerovaná. Nikto iný tam nebol. Posádka — osem aeronautov — sa už pravdepodobne rozpŕchla do mesta, ako vždy, keď zakotvili niekde, kde existovali krčmy.

„Moje meno je James Tiberius Kirk," povedal nakoniec s ťažko skrývanou otrávenosťou. „Prichádzam z východu a som turista."

Tami si zakryla ústa rukou, aby si oficier nevšimol jej úsmev. Poznala ten tón. Max sa bavil. Vo svojom zvláštnom, zúfalom, tragicky komickom štýle, o ktorom nikto na tejto planéte nevedel, že je vtipný. Aký to bol vtip — to nevedela ani ona. Ale poznala ten záblesk v jeho očiach za okuliarmi. Niečo z jeho starého sveta. Niečo, čo zomrelo so Zemou pred tromi tisícročiami.

*A samozrejme, bol to najhorší alias v histórii kriminality.*

Dostojník zostal zaskočený. „Pane, pri všetkej úcte, nepoznám význam slova *turista*. A musím priznať, že váš prízvuk mi vôbec nie je povedomý. Slúžil som dlhé roky na východnej hranici a prepáčte mi moju aroganciu, ale vy nie ste východniar."

*No samozrejme, že nie*, pomyslela si Tami. *Hovorí Starorečou. Jazykom, ktorý tu nik nepoužíva tri tisícročia. A aj po trinástich rokoch na tomto svete znie, ako keby sem nepatril.*

Oficier sa narovnal. „Pýtam sa teda naposledy. Odkiaľ prichádzate?"

„Z východu," zopakoval Max bez mihnutia oka. Krátka odmlka. „Zo zeme na druhej strane veľkého oceánu, ktorej komplikovaný názov vám aj tak nič nepovie."

„Na druhej strane oceánu nič nie je!" protestoval dostojník.

„V tom prípade som asi spadol z neba." Usmial sa Maximilián.

*A to je presne ten okamih, kedy normálna osoba dostane strach*, pomyslela si Tami. *A presne ten okamih, kedy treba zasiahnuť.*

Vynorila sa z podpalubia s najnonchalantnejším výrazom, aký dokázala nasadiť s olejovými fľakmi na tvári. „Skontrolovala som kondenzátory, ale netesnia. Strácame veľa kvapaliny," konštatovala vecne, ignorujúc delegáciu červenokabátnikov.

Podišla k Maxovi a rafinovane sa naklonila cez zábradlie. Nechala si čas, aby si z kapsy vytiahla handru a pomaly si utrela ruky. Vedela, čo robí. Vedela to veľmi dobre.

Vojaci pri pohľade na ňu skameneli.

Tami si nikdy nerobila ilúzie o svojom vzhľade, ale vedela, že pre miestnych bola... *nezvyčajná.* Štíhla postava v priliehavom leteckom kabáte, korzet zvýrazňujúci krivky, zafírové oči pod leteckými okuliarmi na čele a — samozrejme — to, čo nemohla skryť. Uši. Dve líščie uši trčiace z havraních vlasov. A keby sa otočila, pušistý chvost.

V krčmách na východe si už na ňu zvykli. Tu, v srdci Nevriss, kde Kult Vševedúcej Matky učil, že Chiméry sú *požehnané deti*, bola pravdepodobne vítaná. Ale vojaci boli vojaci. A krásna žena bola krásna žena.

*Aj keď má líščie uši.*

Dostojník sa korektne poklonil a rozpačito odkašľal. „Hmm... kde sme to skončili? Ach áno, spadli ste z neba." Pozberal sa. „Pane, prepáčte, ale ja ani moji muži sme nepočuli, že by niekto niekedy prekonal veľký oceán. Preto, ak hovoríte pravdu — a pri pohľade na vašu zvláštnu vzducholoď o tom vôbec nepochybujem — buďte naším hosťom." Chvíľu váhal, potom dodal tichšie: „Musím vás ale upozorniť, že mesto je vo vojnovom stave. Grawská armáda pochoduje cez priesmyky. Odporúčam vám nevzďaľovať sa z dokovej zóny a vyhnúť sa vojenským okrskom. Pre vašu vlastnú bezpečnosť."

Oficier sa hlboko uklonil podľa miestnej etikety a neodpustil si pritom komické zamávanie klobúkom. „Moji muži tu ostanú, aby vám zaistili ochranu. Musím udalosť ohlásiť na veliteľstve — máme teraz plné ruky práce, ako si iste všimnete. Onedlho sa vrátim. Dovidenia."

Tami sledovala, ako červenokabátnici zaujímajú pozície pri doku. Dvaja pri rampe, dvaja na konci móla, ostatní roztrúsení s predovkami na pleciach. *Ochrana*. Pekné slovo pre *stráženie*.

Počkala, kým sa oficier vzdialil. Potom sa otočila k Maxovi.

„James Tiberius Kirk," zopakovala pomaly. „To vážne?"

„Čo je na tom zlé?"

„Všetko. *Kirk?* To znie ako zvuk, keď niekto zakopne." Pokrútila hlavou. „A *turista*? Max, oni nepoznajú to slovo. Nikto tu necestuje *pre zábavu*. Ľudia tu cestujú, aby prežili, utiekli, alebo niekoho zabili."

Max sa oprel o zábradlie. Okuliare mu skrývali oči, ale Tami videla, ako sa mu kútiky pier mierne zdvihli.

„Ty si tiež cestovala pre zábavu. Päť rokov."

*A je to tu.*

Tami stisla zuby. *Neodpovedaj. Nedaj mu tú satisfakciu.* Ale slová jej už stúpali hrdlom.

„Ja som cestovala, lebo si mi nedal na výber."

Ticho. Parné motory v doku pod nimi syčali. Niekto niekde kričal mená. Žeriav zaškrípal.

„Tami—"

„Kondenzátory," prerušila ho. „Ten grawský šrapnel nás nepekne trafil a spôsobil väčšie škody, ako som odhadovala. Tretí ventil je na výmenu, ale nemáme náhradný. Budem musieť nájsť miestneho kováča, ktorý zvládne tú presnosť." Odvrátila sa od neho a namierila si to k rebríku. „A nepredstavuj sa ako turista. Príde ti stráž. Povedz im, že si obchodník. Obchodníci sem chodia. Turisti nie. Zvlášť teraz, keď sa celé mesto opevňuje."

Max prikývol. „Obchodník s čím?"

Tami sa zastavila na rebríku. Pozrela na neho cez rameno. „S čímkoľvek, čo tu nemajú."

*S pravdou*, dodala si v duchu, keď zmizla pod palubou. *S pravdou tu obchoduje každý.*

---

Kondenzátory boli väčší problém, než pripúšťala.

Tretí kompresný ventil bol roztrhaný pozdĺž zvaru. Nie prasklina — *trhlina*. Typ poškodenia, ktorý sa nedá opraviť v teréne. Potrebovala presné odliatky z mosadze a tokára, ktorý vie pracovať s toleranciou na desatinu milimetra. Na tomto svete, kde väčšina strojárov merala „od oka" a „na päsť", to bol takmer nemožný požiadavok.

*Takmer.*

Synthy vedeli. Tí tichí, neemotívni androidi, ktorí boli najlepšími inžiniermi, akých Achilles poznal. Ak v Shoraven existoval jediný Synth-kováč, musela ho nájsť.

Vysušila si ruky, prehodila si cez hlavu čistý kabát a stiahla kapucňu hlboko do čela. Uši schovala pod šatkou — v Nevriss boli Chiméry vítané, ale nepotrebovala zbytočnú pozornosť. Nie dnes.

Na opasok si pripla obe pištole. Desiatku menších nožov mala rozloženú po celom tele — v čižmách, za opaskom, v podšívke kabáta. Maxov výcvik. Trinásť rokov starý návyk, ktorý sa jej vryl do kostí.

*Jeho hlas, keď ju učil hádzať nožom. Pokojný, trpezlivý, nekonečne trpezlivý. „Nie zápästím. Celým ramenom. Cíť váhu. Nôž je predĺženie tvojej vôle."*

*Bola mu sedem.*

Zahnala spomienku a vyšla na palubu. Max tam už nebol. Vojaci áno. Dvaja pri rampe jej venovali krátky pohľad — záujem, nie nepriateľstvo. Jeden z nich — mladší, sotva plnoletý — sa začervenal, keď sa ich oči stretli.

Tami prešla cez rampu na mólo. Pod nohami jej zachrastil kov a potom mokré drevo. Vzduch na zemi bol ešte horší než na palube — tu sa uhoľný smog miešal so zápachom ryšavej vody, stojatých kanálov a tisícov potiacich sa tiel.

Dok sedemnásť bol na samom konci prístavu, čo znamenalo, že musela prejsť cez celú dokovú zónu, aby sa dostala do mesta. Šla rýchlo, s hlavou sklopenou, rukami vo vreckách. Prístav sa za posledných pár dní musel zmeniť na nepoznanie. Okolo nej sa hemžili robotníci — väčšinou Ghorki, nízka kasta bez Sp'iry, Chiméry s výraznými zvieracími črtami, tí, čo nikdy neokúsili mágiu. Nosili náklad na chrbtoch, kopali zákopy holými rukami, stavali barikády z vriec s pieskom. Nikto im neplatil veľa. Nikto im neďakoval. Ale boli slobodní. V Nevriss, na rozdiel od Graw, na tom Cirkev trvala. *„Všetky deti Matky sú si rovné,"* hlásali kňažky.

*Rovné*, pomyslela si Tami s trpkosťou, keď videla ghorskú ženu s myšacími ušami vliecť vrece ťažšie než ona sama, kým vedľa nej parný automat robil to isté bez námahy. *Rovné, ale niektoré sú rovnejšie.*

Dnes medzi robotníkmi pochodovali aj vojenskí inžinieri v zelených kabátoch, čo rozkazovali, kde stavať barikády. Na nábreží pribúdali valy z vriec s pieskom. Delostrelectvo. Ťažké kanóny na drevených lafetách, vytiahnuté z lodných podpalubí a namierené smerom k oblohe. Jeden z vojakov — dôstojník kasty Mezra, podľa zelenkastého žiarenia, čo mu občas prebehlo po prstoch — gestikuloval nad mapou a prskal rozkazy. Tami videla, ako ľahkým pohybom ruky nadzdvihol ťažkú debnu a posunul ju o meter. Telekinéza. Remeselná Sp'ira. Pre neho to bolo ako nadýchnuť sa.

Na každom treťom stĺpe visel čerstvý plagát. Tami sa pri jednom zastavila. Drsný drevoryt — postava v brnení s rapierom, obklopená žiariacimi pentagramami — a pod ním text v miestnom písme: *„BOJOVNÍCI MATKY! SP'IRA MATKY PRÚDI V TVOJICH ŽILÁCH! BRÁŇ SVOJ DOMOV! ZLATO A ČESŤ PRE KAŽDÚ ŠABĽU!"*

Verbovací plagát. Mesto platilo za mečov. A ešte viac za mečov v rukách niekoho so Sp'irou.

Na rohu stál agitátor Kultu — vychudnutá Chiméra s kozími rohmi a očami plnými fanatického ohňa. Kričal do parnej trúby, ktorá mu zosilňovala hlas na celú ulicu: *„Grom je falošný boh! Grom je mŕtvy! Matka žije! Matka vidí! Kto padne za Matku, vstane po jej boku v Záhrade Svetla!"* Okolo neho sa zhŕkol malý dav — väčšinou Ghorki, ktorí nemali Sp'iru, ale mali vieru. Kývali hlavami. Niektorí plakali. Niektorí sa modlili, ruky zopäté, oči zatvorené.

Okolo nej prúdili davy — slobodní nosiči, vozkári s volskými záprahmi, skupiny námorníkov v rôznych štádiách opitosti a medzi nimi čoraz viac žoldnierov. Skupinka rozložitých mužov v seversky strihnutých kožušinách — dezertéri z Graw? — sa tlačila okolo stánku so zbraňami. Dve Chiméry s havranie čiernymi perami namiesto vlasov preťažili voz s mušketami a teraz nadávali na vola, ktorý odmietal tiahnuť. Jeden z parných automatov im pomohol — zdvihol celý voz jedným ramenom a presunul ho na stranu. Vôl zarehal vďačne.

Otcov hlas jej zaznel v hlave. Starý kapitán Borr — nie ten pirát Borr, čo ju kedysi predával, ale iný Borr, jej adoptívny otec, čo ju vychoval po tom, čo opustila Maxa — hovorieval: *„Dieťa, mesto sa pozná podľa toho, ako zaobchádza s tými, čo sa nemôžu brániť."*

*Ak to bola pravda, Shoraven bolo mesto, ktoré aspoň predstieralo, že mu na tom záleží. Čo bolo viac, než sa dalo povedať o Severe.*

---

Prístav prechádzal do Dolného mesta plynulo — nebola tu žiadna brána, len postupný prechod z dokov na dláždenú ulicu lemovanú skladmi, krčmami a obchodmi. Architektúra bola chaotická. Prastaré budovy z hladkého bieleho materiálu — pozostatky dávnych staviteľov, tak staré, že si na ne nik nepamätal — stáli vedľa drevených prístavkov, tehlových nadstavieb a hrdzavých plechových prístreškov. Vyzeralo to, akoby niekto postavil chrám a potom naň nalepil pirátsku krčmu.

Po pravej strane sa črtala rozľahlá budova s mosadznou tabuľou: *Gilda Kupcov — Shobo*. Burza. Aj v čase vojny — alebo práve preto — sa tam tlačili desiatky obchodníkov. Tami videla cez otvorené dvere davový chaos vnútri: trhový sál plný kričiacich postáv s papiermi v rukách, kriedové tabule s cenami komodít, ktoré niekto horúčkovito prepisoval. Cena ocele sa od včera zdvojnásobila. Obilie šlo hore. Sp'ira kryštály — sústredený nanotech v minerálnej forme, vzácnejší než zlato — stratili hodnotu, pretože nikto v čase vojny neinvestoval do luxusu.

*Vojna. Najlepší obchod na svete*, pomyslela si Tami. *Pre tých, čo nie sú na fronte.*

Ale aj tu bolo vidieť vojnu. Pred jedným skladom stál rad mužov a žien — čerstvo naverbovaní dobrovoľníci, podľa výzoru. Starý seržant v rozopätom červenom kabáte im rozdeľoval muškety z drevenej debny a kričal inštrukcie. Väčšina z nich vyzerala, akoby mušketu držala prvýkrát v živote. Farmári. Rybári. Remeselníci. Väčšinou Ghorki a nižšia Mezra — tí, čo mali dosť Sp'iry na to, aby ich telo vydržalo viac, ale nie dosť na to, aby mali na výber. Vojna zožierala najprv chudobných.

Medzi nimi stála kňažka Kultu a pomazávala ich čelá olejom. Pri každom dotyku zašepkala modlitbu. Niektorí dobrovoľníci jej bozkali ruky. Iní len stáli so sklopenými hlavami a čakali na mušketu, ktorá ich pravdepodobne nezachráni.

Tami kráčala pomedzi stánky tržnice. Vzduch tu voňal korením, smažením a niečím sladkým, čo nevedela pomenovať. Chiméry všade. Mačacie uši, psie čumáky, jašteričie šupiny, perie namiesto vlasov. Tu, na juhu, boli doma — na severe by ju za ten chvost obesili na najbližšom strome.

Na jednom námestíčku videla niečo, čo ju prinútilo spomaliť. Pouličný mág — kováč kasty Mezra, podľa zástery a popálenín na rukách — predvádzal skupinke detí ukážku Sp'iry. Dvíhal z dlane malé plamienky, tvaroval ich do zvieratiek, ktoré pobehovali po vzduchu. Deti pišťali od radosti. Jedna malá Chiméra s mačacími ušami — Ghorki, podľa toho, ako nechápavo zírala — natiahla ruku k ohnivej myške. Kováč ju jemne zachytil: *„Len sa pozeraj, maličká. Matka ti dá Sp'iru, keď príde tvoj čas."* Nežne. Láskavo. Klamal.

*Matka jej nedá nič*, pomyslela si Tami. *Ghorki sa rodia bez Sp'iry a umierajú bez nej. Žiadna modlitba to nezmení.*

*Nevriss. Nikdy-Ľad. Zem, kde sa Chiméry nemusia schovávať.*

Aspoň teoreticky. A aspoň kým grawská armáda nepríde cez hory.

V praxi bola rovnosť Kultu Matky krásna lož. Žiadne otroctvo — to áno, na tom Cirkev trvala. Ale kastový systém fungoval aj bez reťazí. Čistokrvní Pursang s najsilnejšou Sp'irou — tí sedeli v Rade Veľkňažiek, velili armádam, vlastnili gildy. Pod nimi Mezra — remeselníci, vojaci, obchodníci, tí so strednou Sp'irou, ktorí držali krajinu v chode. A na dne Ghorki — bez mágie, bez hlasu, bez vyhliadok. Slobodní. Ale sloboda bez Sp'iry bola v tomto svete len iné slovo pre bezmocnosť.

*Požehnané deti. Jasné.*

---

Pri Tretej Bráne sa zastavila. Odtiaľ viedla úzka, kľukatá ulička dolu k Remeselnému okrsku. Tami vedela — z máp, ktoré kúpila ešte pred dvoma rokmi v prístavnom meste ďaleko na východe — že práve tu bývali kováči, hodinári a mechanici. Ak tu bol Synth, bol tu.

Schádzala po schodoch z mokrého kameňa. Ulička sa zužovala. Domy sa k sebe nakláňali, akoby sa šeptali. Bielenie padalo zo stien ako lupiny z chorej kože. Prádlo viselo medzi oknami na lanách a kvapkalo na chodcov.

A potom to začula.

Pravidelné, presné údery kladiva na kov. Nie hrubé dunenie miestnych kováčov. Toto bolo *iné*. Rytmické. Metronomicky presné. Každý úder rovnako silný, s rovnakým intervalom.

*Synth.*

Usmievala sa, keď vošla do dielne.

---

Nad dverami visela pečať Gildy Hodinárov — ozubené koleso s presýpacími hodinami. Synthy boli medzi zakladateľmi tejto gildy. Bola to jediná gilda, kde sa Tichá Technológia vyučovala oficiálne.

Dielňa bola prekvapivo čistá. Nástroje viseli na stenách v perfektnom poriadku — kladivá zoradené podľa veľkosti, kliešte podľa typu, pilníky podľa hrubosti. Na pracovnom stole ležali rozložené súčiastky hodinového stroja s presnosťou chirurgického nástroja.

Za vyhňou stál tvor, ktorý vyzeral ako muž stredného veku. Hnedé vlasy, nenápadná tvár, kožená zástera. Nič výnimočné. Až na oči. Oči Synthov boli vždy *príliš pokojné*. Žiadne mikrovýrazy, žiadne nevedomé pohyby zreníc. Dokonalá, nepohnutá nehybnosť.

„Dobrý deň," povedala Tami v miestnom dialekte. „Potrebujem kompresný ventil. Mosadzný odliatok, priemer štrnásť palcov, tolerancia na desatinu."

Synth prestal klepať. Pomaly položil kladivo presne na miesto, kde ležalo predtým. Otočil sa k nej.

„Na desatinu," zopakoval. Hlas bol plochý, ale nie nepríjemný. „To je neštandardná požiadavka pre civilné plavidlo."

„Moja loď nie je celkom štandardná."

Synth ju pozoroval. Tami vedela, že v tej chvíli spracúva desiatky dátových bodov — jej postoj, oblečenie, zbrane, chemické zloženie oleja na jej rukách, pravdepodobný typ motora, z ktorého ventil pochádza.

„Kompresný ventil s takou toleranciou sa používa vo vysokovýkonných parostrojoch triedy Jastrab," povedal nakoniec. „Tá trieda sa nevyrába. Existujú len tri exempláre. Dva sú v múzeu Kováčskeho cechu. Tretí bol ukradnutý pred ôsmimi rokmi."

Tami sa usmiala. „Štyri."

„Prosím?"

„Existujú štyri exempláre. Ten štvrtý mám na lodi."

Synth mierne naklonil hlavu. Pre neho to bol ekvivalent šoku. „Vy ste ju *postavili*?"

„Nie. Ale prestavala som ju. A teraz potrebujem ventil."

Krátke ticho. „Na takýto odliatok potrebujem dva dni."

„Mám jeden."

„To nie je možné."

„V tom prípade urobte nemožné. Zaplatím trojnásobok."

Synth sa na chvíľu odmlčal. Potom prikývol. „Prineste mi poškodený ventil. Potrebujem presné merania."

Tami položila na stôl malé vrecko mincí. „Záloha. Prídem večer s dielom." Otočila sa k odchodu, ale pri dverách sa zastavila.

„Ešte jedna vec. Poznáte niekoho, kto predáva mapy podzemných tunelov pod mestom? Starých tunelov. Z čias pred Kultom."

Synth neodpovedal hneď. Keď prehovoril, jeho hlas bol o niečo tichší. „Takéto mapy neexistujú."

„Všetko existuje. Stačí vedieť, koľko to stojí."

Synth ju pozoroval tými svojimi dokonale pokojnými očami. „Dielňa Clockwork. Ulica Mŕtvych zvonov. Pýtajte sa na *Sestru*."

Tami prikývla. „Ďakujem."

Keď vyšla na ulicu, slnko už bolo vysoko a smog sa zmenil z červeného na sivý. Mesto hučalo okolo nej ako obrovský parný stroj. Tisíce životov, tisíce príbehov, tisíce tajomstiev — a nad tým všetkým tieň blížiacej sa armády.

Prešla okolo skupiny žoldnierov, ktorí si pred krčmou čistili zbrane. Jeden z nich — obrovský chlap s jazvou cez celú tvár — ju sledoval pohľadom. Tami ho ignorovala. Nebezpečnejší boli tí, čo sa nepozerali.

Niekde tam dole, pod dlažbou, pod kanálmi, pod základmi Hlavného Chrámu Vševedúcej Matky, ležal Aegis Spike. Palica, ktorá kedysi patrila mužovi, s ktorým sa bála rozprávať.

*Šesť kilometrov*, pomyslela si. *Šesť kilometrov, jeden deň na opravu lode, a potom sa musíme dostať do kobiek, vziať Spike a zmiznúť skôr, než nás chytia.*

Vojna im hrala do karát. Celé mesto sa opevňovalo a Chrám Vševedúcej Matky mal teraz iné starosti než strážiť kobky. Stráže sa presúvali na hradby, kňažky organizovali evakuáciu cenností na juh a v uliciach vládol chaos, v ktorom sa dva tiene mohli stratiť.

*Jednoduché.*

Usmievala sa. Ale nie očami.

---

*— koniec kapitoly 1 —*
