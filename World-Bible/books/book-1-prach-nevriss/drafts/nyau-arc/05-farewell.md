> *„A tí, čo prišli, zabudli odkiaľ. A tí, čo zostali, nikdy nevedeli kam."*
> — Kniha El, 3:7 (kanonická verzia)

[NOTE: Epigraf zvolený zámerne — Yera citovala tento verš Arkotovi v záhrade. Teraz je nad scénou kde odchádza. Tí čo prišli = Arkot, Flint (a nevrátili sa). Tí čo zostali = Yera (a odchádza ich hľadať). Symetria s Renn arc opening. → the-book-of-El.md, → planning/renn-arc.md]

# Kapitola 5: Rozlúčka

**POV**: Yerana Saéli (3. osoba, limited)
**Lokácia**: Nyau — Sorilina pracovňa → klanový dom Saéli → chrám (hard cut) → prístav
**Čas**: ~AY 3012, mesiac po rozchode s Arkotom (→ 04.5-interlude-breakup.md). Arkot a Flint odišli na Kortegovej vzducholodi — loď zmizla, nevrátila sa. Saburo ostal v Nyau (chorý). Tami hľadá doktora. Posádka minimálna.
**Nálada**: Studený zlom → mesiac tichej prípravy → správa o stratenej lodi → presná noc → Itaka

---

*„Prvé zlyhanie v celej histórii línie."*

Soril to povedala bez hnevu. Bez sarkazmu. Stála pri okne a pozerala na chrámový dvor a hovorila tónom, akým by hovorila o výsledkoch auditu — nie o katastrofe. [NOTE: "Zlyhanie" = leak. Niekto hovorí o existencii Originálu Knihy El. Klebety dosiahli Soriliny uši. Pre ňu je to existenčná kríza — tajomstvo strážené celú históriu línie, prvýkrát kompromitované. Soril podozrieva Yeru — bola posledná s prístupom, ice test v Ch4 ukázal, že niečo je iné. Ale vinná je Miret (neopatrná, prekecala sa). Soril tresce nevinnú a odmeňuje vinnú = tragická irónia. → characters/Soril.md: Sorilina slepota. → planning/anjel-v-nyau.md: reťaz dôsledkov.]

*„Niekto hovorí o veciach, o ktorých by nemal hovoriť."*

Pauza. Soril sa neotočila od okna.

*„Ľutujem, že som ti ukázala Knihu. Miret bude pokračovať v príprave. Ty zostaneš na základnom tréningu."* [NOTE: Soril nepovie priamo "ty si to prezradila." Ale "Ľutujem, že som TI ukázala Knihu" = obvinenie zabalené do sebareflexie. Yera počuje obe vrstvy.]

Yera sedela za stolom a nič nepovedala.

*„Dobre,"* povedala nakoniec.

Rovnako rovný hlas ako Soril. Bez tónu. Soril to počula ako prijatie — kývla, otočila sa a pokračovala v práci. [NOTE: Soril počuje "Dobre" = submisiu. Yera myslí "Dobre" = definitívne. Ale nie prijatie trestu — prijatie toho, že v tomto systéme nemá ako dokázať nevinu.]

Yera odišla z pracovne. Chodba, kamenná podlaha, liehové lampy. Počítala kroky.

V tej chodbe — nie dramaticky, nie so slzami — sa rozhodla.

Nie *idem hneď.* Len: *idem.* [NOTE: Yera VIE, že je nevinná. Vie, že to nebola ona kto hovoril. A vie, že nemá ako to dokázať — lebo systém je postavený tak, že najnovšia osoba s prístupom = najväčší podozrivý. Toto robí rozhodnutie definitívnejšie než keby bola naozaj vinná. Nie impulz — Pursang precízia. → characters/Yera.md]

---

Prišla k Soril ráno. Čítala. Trénovala Vodu, Zem, základy. Odpovedala na otázky. Miret sedávala teraz bližšie k Soril, pri stole kde predtým sedávala Yera, a Yera to videla a nič nepovedala. [NOTE: Yera vie, že je nevinná — leak nebol od nej. Napriek tomu hrá hru. Chodí k Soril, trénuje, mlčí. Miret sedí bližšie = viditeľný dôkaz povýšenia — vinná odmenená, nevinná degradovaná. Yera to vidí a mlčí. Vulkán pod povrchom. Soril si nevšimne nič — lebo Yera sa správa presne tak ako predtým. Tréning, čítanie, disciplína. Len vnútri niečo sa skončilo.]

Večer chodila domov. 

Braček kreslil kriedou na kameň. Dnes to bola loď. Alebo ryba. Alebo niečo, čo ešte nemalo meno. Zdvihol hlavu a usmial sa na ňu a ona sa musela otočiť, lebo keby sa neurobila, zostala by. [NOTE: Brat = mladší, ~7 rokov (~1.5 zimy). Zmienka 2/2 — iná než v ch2. Tam bol úsmev nevinný. Tu je bolestivý — Yera vie, že ho vidí naposledy. Kresba lode = nevedomý foreshadowing (Yera odchádza na lodi). „Keby sa neurobila, zostala by" = jediný moment, kde Yera takmer zmení rozhodnutie. → characters/Yera.md: brat, TODO — meno]

Sadávala v knižnici a čítala a otec ju ignoroval a ona jeho. Matka pálila kadidlo pri malej svätyni El v rohovej izbe — každý večer, rovnaká modlitba, rovnaký dym. Yerina rodina nežila spolu — koexistovala. Pod jednou strechou, v oddelených miestnostiach, za zatvorenými dverami. [NOTE: Matka sa Yere vyhýba odkedy sa dohodlo zasvätenie — nevyhľadáva kontakt, vyhýba sa očnému kontaktu. Nie nenávisť — strach. Strach zo dcéry, ktorú posiela do klietky. Matka vie, čo klietka robí. Videla to na sebe.]

Sadla na posteľ.

Začala plánovať.

---

Neviditeľnosť. V chrámovej knižnici to prišlo samo — jeden dych, jedna veta, a svetlo na ňu zabudlo. [→ 04-within-temptation.md: haiku aktivácia Kvintesenciou. Yera to zvládla ešte PRED degradáciou.]

Odvtedy cvičila každú noc. Kontrola prišla rýchlejšie než čakala — nie Sorilina geometria, nie päť zím, ale niečo surové a rýchle, niečo čo jej patrilo. [NOTE: Posun oproti Ch4: tam bola neviditeľnosť náhodná, nekontrolovaná. Tu je cielená. Yera si ju za mesiac prípravy zdokonalila — motivácia > disciplína, ako vždy. → characters/Yera.md: Pursang talent + zúfalstvo = exponenciálny rast. → 03-technology.md: neviditeľnosť = manipulácia indexu lomu cez nanoboty]

---

Nyau v noci — neviditeľná.

Prvýkrát v živote stála na ulici. Prvýkrát videla bazár — stánky so sviečkami a koreninami, obchodníkov čo kričali ceny do davu, gondoly na kanáloch plné ľudí, čo sa smiali a pili a jedli veci, ktoré nikdy nevidela. Mesto žilo. A nikto v ňom nevedel, že dedička klanu Saéli stojí medzi nimi a pozerá sa na nich s ústami pootvorenými. [NOTE: Yera v meste prvýkrát — neviditeľná, anonymná. Celý život za múrmi. Teraz vidí čo jej odopreli: život. Bazár, kanály, ľudí. A nikto ju nevidí — nie kvôli múrom, ale kvôli vlastnej Spire.]

Chodila každú noc. Tridsať nocí.

Tridsať nocí neviditeľná v meste, ktoré bolo celý jej život domovom a nikdy predtým ho nevidela. Chodila po bazároch a pristavovala sa pri stánkoch a počúvala, ako ľudia hovoria — nie chrámovým jazykom, nie klanovým jazykom. Jazykom ulice.

Potrebovala loď. Počúvala prístavných robotníkov, krčmárov, rybárov, námorníkov — kto odchádza, kto prichádza, kto potrebuje posádku. Väčšina lodí nepotrebovala nič, čo vedela ponúknuť. Jedna áno. Loď s tmavým trupom, čo kotvila v Nyau pred dvoma zimami. Líščia dcéra s modrými očami — kapitánka. Chorý starý kapitán. Posádka, čo odchádza. [NOTE: Yera počuje o Itake v prístave — ešte nepozná meno. Kľúčový detail: CHORÝ KAPITÁN = potrebujú liečiteľku = Yerina vstupenka. Pursang kalkulácia: „čo mám, čo oni potrebujú?" Toto nie je náhoda ani osud — je to 30 nocí intelu a presný výber.]

Prepočula, že sa vráti. Itaka — tak sa volala. Tá, čo lieta na východ. [NOTE: Tu sa Yera prvýkrát dozvie MENO lode. Predtým poznala len „tmavý trup, chorý kapitán." Teraz má meno a smer — východ = kde zmizol Korteg.]

A dvadsiaty prvý deň počula niečo iné.

Krčma pri treťom móle. Aeronauti z poštovej vzducholode, čo práve prišla z Nevriss. Hovorili o Kortegovej lodi — tej ťažkej nákladnej, čo lietala medzi Nyau a západnými prístavmi. Meškala dva týždne. Potom tri. Potom sa prestali pýtať. [NOTE: Kortegova vzducholoď = loď, na ktorej pracoval Arkot a Flint po tom, čo ich Tami odmietla. Pol roka na nej → zmizla. → 04.5-interlude-breakup.md: Arkot odchádza na Kortegovu loď.]

*„Havarovala?"*

*„Nikto nevie. Zmizla. Nikto sa nevrátil."*

Yera stála neviditeľná dva stoly od nich a nepočítala nádychy. Nikto v Nyau sa nezastavil. Pre prístav to boli štatistiky — ďalšia stratená loď, ďalší mŕtvi chlapci, čo nemali ani na poriadne pohreb. [NOTE: Arkot a Flint sú pre Nyau štatistika. Pre Yeru sú všetko. Ale to nepovie. Nie tu, nie teraz, nie nahlas. Yera nikdy nedá svetu vidieť, čo cíti. → characters/Yera.md: vulkán]

Nič nepovedala. Nič neurobila. Stála a čakala, kým dohovoria, kým odídu, kým krčma stíchne.

A potom — v tme, neviditeľná, sama — sa rozhodnutie zmenilo.

*idem*. Teraz: *pôjdem ho hľadať.*

Chodila k prístavu každú noc posledných desať dní. Mapovala móla — ktoré lode kedy kotvia, kedy sa menia stráže, odkiaľ je najkratšia cesta z chrámu k vode. A čakala. Na jedno molo. Na jeden tmavý trup.

Itaka prišla dvadsiaty ôsmy deň.

---

Posledný večer.

Yera čakala do polnoci. Batoh bol zbalený tri dni — príručná taška, lieky, nástroje, zápisník. Vrstva na vrstvu, nič nesmelo vyčnievať, nič nesmelo štrngotať.

Neviditeľnosť — vrstvu za vrstvou. Prešla chodbou ako tieň. [→ 03-technology.md: manipulácia indexu lomu cez nanoboty]

Otcova knižnica. Trezor v stene.

Yera poznala kód ešte od útleho veku, keď ju otec zavolal a ukázal jej: *tu sú peniaze klanu. Ak by niečo. Ak by ja niečo.* Vtedy ho to naučila rodová povinnosť. Teraz —

Zastavila sa uprostred pohybu. Ruka na zámku.

Za ňou — dýchanie. Tiché. Známe.

Matka stála v dverách knižnice. Bosá, v nočnej košeli, vlasy rozpustené. Pozerala sa priamo na ňu. [NOTE: Matka Yeru pristihne pri sejfe — ale Yera je neviditeľná. A matka sa díva priamo na ňu. Priamo na miesto, kde stojí. Nie vedľa, nie okolo — na ňu. Záhada matky — otvorená, nikdy nevysvetlená. Ako je možné, že matka vidí cez neviditeľnosť? Krv? Materský inštinkt? Niečo v Saéli línii? Yera sa to nikdy nedozvie.]

Yera stuhla. Neviditeľná — a predsa videná. Matka sa na ňu dívala a Yera cítila ten pohľad na koži, cez všetky vrstvy Spiry, ktorá hovorila, že ju nikto nemôže vidieť. A matka sa dívala.

Neviditeľnosť sa rozpadla. Yera ju pustila — nie vedome, nie rozhodnutím. Telo to urobilo samo. Pred matkou sa nedalo skrývať. [NOTE: Yera je schopná oklamať Soril, stráž, celé mesto — ale nie matku. Neviditeľnosť zlyhá pred jedinou osobou, pred ktorou by nemala. Toto zostáva otvorené — záhada bez odpovede.]

Ticho. Knižnica. Liehová lampa na minimum. Tiene na policiach, na zámku, na matkinej tvári.

A matka pochopila.

Nie pomaly — okamžite. Tak ako matky chápu. Pozrela na tašku, na topánky, na ruku na zámku, a v jej tvári prebehlo niečo, čo Yera nikdy predtým nevidela — niečo rýchle a obrovské, niečo čo nemalo čas na masku.

Oči sa jej zaliali.

Yera urobila krok vzad. Ruka preč od zámku. *Vie. Zavolá otca. Zavolá stráž.* [NOTE: Yera interpretuje slzy ako šok, hnev, zradu. Nechápe — nikdy nevidela matku plakať. Netuší, že to nie sú slzy bolesti.]

Ale matka nezavolala nikoho.

Prišla k trezoru. Pomaly, bosými nohami na kamennej podlahe, žiadny zvuk. Položila ruku na zámok — na miesto, kde pred sekundou bola Yerina ruka. Prsty sa jej chveli. Otvorila ho.

Slzy jej stekali po tvári a Yera ich nevedela čítať — nevedela, prečo matka plače, keď otvára sejf vlastnej dcére, nevedela čo sú to za slzy, tie tiché, bez vzlykov, len voda na tvári ženy, ktorá sa celé roky bála pozrieť sa jej do očí. [NOTE: Slzy šťastia. Matka je šťastná, že Yera robí to, čo ona nikdy nedokázala — utiecť. Ale Yera to nechápe. Vidí plačúcu matku a myslí si, že jej rozbitá srdce. Toto je tragédia ich vzťahu — ani v momente najväčšej blízkosti sa nepochopia. → characters/Yera.md: matka, komplikovaný vzťah]

Matka vytiahla dva mešce. Ťažké. Kožené. Previazané dvakrát. Podala ich Yere.

Pre klan Saéli to bolo menej než nič — otec to zistí na konci mesiaca pri účtoch, ak vôbec. Pre menší klan to bol celý majetok. Pre Yeru to bolo niekoľko mesiacov slobody. [NOTE: 1% majetku Saéli = celý majetok menšieho klanu. Škála bohatstva.]

Yera vzala mešce. Mechanicky. Stále nerozumela. Stále čakala krik, stráž, otca.

Matka zdvihla prst. *Čakaj.* Odišla z knižnice.

Yera stála pri otvorenom sejfe v tme a počúvala tiché kroky na chodbe a nerozumela ničomu.

Matka sa vrátila. V rukách — kabát. Kožený, dlhý, s kožušinovým golierom. Starý strih — z čias, keď klan Saéli bol na vrchole a babička lietala vzducholoďou do Beladiss. Yera ho videla v matkinej skrini odkedy si pamätala. Nikdy ho nenosila — bol príliš veľký, príliš ťažký, príliš dospelý. [→ characters/Yera.md: babičkin kabát — matka ho celý čas uchovávala. Teraz ho dáva ďalej. Nie dar — povolenie.]

Pod kabátom — čižmy. Tie drahé, z mäkkej kože, na opätkoch, s prackami po stranách. Tiež babičkine.

Výbava. Nie na cestu do chrámu. Na cestu preč. [NOTE: Matka mala výbavu pripravenú — alebo ju zobrala v tú sekundu, ale vedela kde čo je. Celý život vedela, že ten kabát nie je len spomienka na babičku. Je to úniková cesta, ktorú sama nikdy nepoužila.]

Yera sa na ňu pozrela. Matka sa na ňu pozrela.

Prvýkrát — prvýkrát, odkedy si Yeru vybrali za kňažku — sa jej matka pozrela priamo do očí. Modré do modrých. Tie isté oči. [NOTE: Yera má modré oči po matke. Brat tiež. Matka sa vyhýbala tomuto pohľadu celý život — lebo v tých očiach videla vlastný odraz. Vlastný nedokončený útek.]

Matka zdvihla ruku. Dotkla sa Yeriných vlasov — ľahko, letmo, prstami, ktoré sa chveli. Prešla cez ne raz. Potom stiahla ruku. [NOTE: Jediný fyzický kontakt matka-dcéra v celom arcu. Dotyk vlasov — lebo zajtra budú ostrihané. Matka to vie.]

Ústa sa jej pohli. Šepot tak tichý, že ho Yera skôr videla než počula.

*„Leť."*

Jedno slovo. Celý život ticha a jedno slovo. [NOTE: Matkin jediný dialóg v celom arcu — „Leť." Nie „buď opatrná", nie „vrať sa", nie „ľúbim ťa." Leť. Príkaz aj požehnanie. Slovo ženy, ktorá nikdy neodletela a teraz otvára klietku zvnútra.]

Matka sa otočila. Kroky na chodbe. Ticho.

Yera stála v knižnici pri otvorenom sejfe a slzami na tvári, ktoré neboli jej.

---

Na vrch išiel kabát.

Sadol — tesne, ťažko, ako niečo, čo čakalo. [→ characters/Yera.md: kabát = dedičstvo cez matku. Symbolický prenos — matka dáva dcére to, čo sama nikdy nepoužila na útek.]

Pozrela sa do zrkadla. Kabát, čižmy — a pod tým... niekto koho nepoznala. Niekto komu sa nepýtaš odkiaľ ide. [NOTE: Vizuálna premena — kabát a čižmy ju menia. Nie na niekoho iného — na niekoho, koho sa nepýtaš. → characters/Yera.md: sociálna neviditeľnosť]

Vzala nožnice.

Vlasy — tie dlhé, tie Pursang, tie čo znamenali klan a chrám a identitu — ostrihala nad umývadlom. Rovnako, krátko, po ramená. Prameň padal tichšie než čakala. Takmer bez zvuku.

Vo zrkadle — niekto nový. Alebo niekto starý, koho prvýkrát videla. [NOTE: Symbolický akt — strihanie vlasov = odrezanie starého života. → characters/Yera.md: dlhé vlasy = klietka/klan/chrám. Krátke = sloboda/nová identita]

Peniaze zašité do podšívky kabátu.

Vzala batoh. Vzala tašku. Odišla z izby.

---

Klanový dom Saéli spal.

Yera prešla chodbou bez lampáša — poznala každý kameň, každý schod, každé miesto kde podlaha škrípala. Vyrástla tu. Za týmito múrmi strávila celý život — kým sa nenaučila miznúť. Tridsať nocí neviditeľná v uliciach ju naučili viac o tomto meste než tri zimy za múrmi. Ale vždy sa vracala pred svitaním. Vždy tými istými dverami, v tme, než sa sluha prebudí. Nikto nevedel. [NOTE: Callback na 30 nocí neviditeľnosti. Yera pozná mesto — ale len ako duch. Nikdy nebola viditeľná na ulici. Jej tvár je strážené tajomstvo — nie preto, že by bola dôležitá pre svet, ale preto, že Saéli nechcú, aby svet vedel o nej. Dcéra klanu nie je verejná osoba — je majetok. Majetok sa nenosí na ulicu.]

Vonkajšia brána mala dva zámky. Kľúč na krku — ten chrámový, ten čo dostala pri zasvätení, ten čo mala nosiť celý život — otvoril prvý. Druhý mala pri sebe od leta, keď chodila k Soril ráno a vracala sa večer a otec zabudol zmeniť kód a ona si ho zapamätala.

Dvere sa otvorili do tmy.

Nyau v predsvitaní.

Mesto sa rozprestieralo pod ňou — aj po sto nociach v záhrade za kanálom to nikdy nevidela takto. Zhora, z kopca, na ktorom stál klanový dom. Kanály sa kľukatili mestom ako žily, mosty ich krížili po stovkách, bioluminiscenčné stromy lemovali brehy a svietili bledšie v predsvitaní, celé štvrte sa strácali v rannej hmle. Nad mestom duneli vzducholode — osvetlené lampami a modrými bioluminiscenčnými svetlami, motory rachotili aj v predsvitaní, Nyau nikdy nespalo. A ďalej, za bazármi a chrámovými záhradami a kaskádami domov — prístav. Kotvisko. Stožiare a laná a tiene lodí, čo čakali na ráno. [NOTE: Prvýkrát Yera vidí Nyau ako celok — nie malé mestečko, obrovský organizmus. Kanály, mosty, štvrte, bazáre. Yera poznala len dva body na mape — villu a chrám. Teraz vidí mapu.]

Nepoznala ho. Celý život žila v tomto meste a nepoznala ho.

Cvrčky stíchli — nie naraz, ale po jednom, ako sviečky, čo niekto sfukuje od konca radu. Prvé cikády sa ešte neozvali. Ten krátky moment ticha medzi nocou a ránom, keď aj Nyau zadrží dych.

Yera nešla rovno k prístavu. [NOTE: Zastavenie v chráme — posledná návšteva. Čitateľ vidí rozlúčku. V skutočnosti kradne Knihu — ale to sa odhalí až v Book 2+, keď Soril otvorí prázdnu skrinku pred Anjelom. Hard cut po Knihe = čitateľ nevie čo sa stalo. → planning/anjel-v-nyau.md]

---

Chrámová záhrada bola prázdna.

Tá lavička. Bez zastavenia, bez pohľadu. Prešla popri nej ako popri cudzom kusu dreva — lebo to tak teraz bolo. Len kus dreva na nohách. [→ 04-within-temptation.md: lavička — rovnaký obraz, teraz definitívny]

Bočné dvere do chrámu.

Chodba. Liehové lampy, v noci na minimum, tie fliačiky žltého svetla.

Zastavila sa. Neviditeľnosť — aktivovala ju pomaly, vrstvu za vrstvou. [NOTE: Čitateľ číta: nechce byť pristihnutá v chráme nad ránom. V retrospektíve: kradne Knihu. Každý nástroj čo Soril dala Yere, Yera použila na opak. → characters/Soril.md: Sorilina tragédia]

Podzemná knižnica. Tá vôňa — pergamen a vosk, tá istá ako pri prvej noci, keď ju Soril vliekla za ucho.

Skrinka.

---

Prístav sa prebúdzal.

Prvé vzducholode odpútavali laná, prvé posádky nakladali tovar na rampách. Obchodníci, letci, mechanici čo odchádzali skôr než sa mesto zobudí. Yera v kabáte a čižmách prešla pomedzi nich bez zastávky — zlatá mládež, bohatá, možno trochu opitá, čo idem domov ráno, nepýtaj sa, nepýtaj sa. [NOTE: Sociálna neviditeľnosť — kabát a čižmy za ňu hovoria. Nikto sa nepýta aristokratky, prečo je v prístave nad ránom. Predpokladajú opicu. Správny kabát = správna odpoveď bez otázok.]

Nikto sa nepýtal.

Prístav poznala. Tridsať nocí neviditeľná — každé kotvisko, každú krčmu, každú strážnu hliadku. Ale cez deň bol iný. Hlučnejší. Väčší. Desiatky vzducholodí v lanových úväzoch — obchodné z Beladiss a Nevrissu, nákladné, poštové, pirátske s falošnými vlajkami. V noci boli tiene. Cez deň boli obrovské. [NOTE: Yera pozná prístav z nočných prieskumov, ale cez deň je iný — väčší, hlučnejší, reálnejší. Čitateľ musí cítiť veľkosť Nyau — 5M mesto, obrovský prístav, stovky plavidiel.]

Itaka bola na treťom móle. Vedela to — videla ju pristáť pred dvoma dňami. Vedľa, na susednom móle — prázdne kotvisko. Tam kotvieval Korteg. [NOTE: Yera vie presne kde čo je. 30 dní prieskumu. Prázdne kotvisko = pripomienka toho, čo stratila.]

---

Rampa Itaky bola spustená.

Loď vyzerala unavene. Trup stále tmavý, stále tichý, stále pekný tým nebezpečným spôsobom. Ale laná ošúchané. Paluba prázdnejšia. Kanón na prove — matná sivá zliatina — bol zaprášený. Nikto ho neudržiaval. [NOTE: Itaka po pol roku bez plnej posádky. Saburo chorý, starí lišiaci odchádzajú — nemajú dôvod slúžiť pod chorým kapitánom a tínedžerkou. Loď hnije v doku. Tami to vie. → characters/Tami.md: Saburova choroba = rozpad posádky]

Na rampe stála dievčina.

Rovnako stará ako Yera. Kožená bunda a kovové pracky, líščie uši a líščí chvost, medené vlasy. Stála so skríženými rukami. Pozerala na prístav s výrazom niekoho, kto čaká a nechce čakať a vie, že čakanie je všetko čo jej zostalo. [NOTE: Tami nie je kapitánka čo si vyberá z pozície sily. Je tínedžerka s prázdnou loďou a chorým dedom. Potrebuje ľudí. Ale nikdy to nepovie.]

Yera prišla na mólo. Sama. [NOTE: Kľúčový rozdiel oproti predchádzajúcej verzii — žiadny Arkot, žiadny Flint. Yera je úplne sama. Prvýkrát v živote stojí pred cudzím človekom bez akejkoľvek opory.]

Tami ju zbadala. Oči — modré, ostré — prečítali kabát, čižmy, batoh, ostrihané vlasy. Prečítala odhodlanie v postoji tela.

*„Čo vieš robiť?"*

*„Liečiť."* Pauza. *„Základná Spira, Voda aj Zem. Výbušniny nie."*

Tami prešla pohľadom po kabáte, čižmách a príručnej taške.

*„Vyzeráš ako niekto, kto nikdy v živote nezdvihol vrece."*

*„Hojím ľudí, čo vrecia dvíhajú,"* povedala Yera.

Krátke ticho.

Niečo v Tamiinom pohľade sa posunulo. Nie úsmev — skôr pauza medzi dvomi slovami, kde sa rozhoduje či pokračovať. Nie farba očí — výraz. Ten spôsob, akým sa Yera pozerala priamo, bez uhýbania, bez úsmevu, bez toho ochranného prázdna, čo nosili ostatní žiadatelia o miesto. Niečo v tom pohľade bolo známe — nie z Nyau, nie z prístavov.

*Otec sa tak pozeral.*

Renn. Renn, ktorý chodil do Nyau ako domov, ktorý o ňom hovoril vždy s tým špecifickým tichom, tým Rennovým, ktoré znamenalo že niečo je jeho. [NOTE: Tami si tu neurobí záver — iba záblesk. Renn chodil do Nyau. Ten pohľad — priamy, bez úsmevu, bez ochranného prázdna — jej pripomína otca. Nie konkrétne, nie logicky. Len ten záblesk čo príde a odíde. Tami ho odloží, lebo loď sa nenaloďuje sama. Nikdy ho nerozmotá do konca. → characters/Tami.md, characters/Yera.md: ich podobnosť — povahová. Zámerná ambiguita.]

*„Prečo si tu?"*

*„Hľadám niekoho. Loď, čo zmizla nad úžinou. Kortegova nákladná."* [NOTE: Yera nepovie koho hľadá. Nepovie prečo. Len fakty — loď, smer, trasa.]

Tami stíchla. Poznala Kortega — každý v prístave poznal Kortega. Ťažká nákladná, čo lietala medzi Nyau a západnými prístavmi. Mesiac oneskorená. Dva mesiace. Nikto sa už nepýtal.

*„Tá vzducholoď sa už nevráti."*

*„Viem."*

*„A čo chceš robiť? Hľadať ju?"*

*„Áno."*

Tami ju zmerala. Dlho. Pozerala na kabát, čo stál viac než celá Itaka zarobí za zimu. Na čižmy, čo nikdy nestáli v blate. Na ruky, čo nikdy nedržali lano. A na oči — modré, pokojné, bez slzy — v ktorých nebola prosba.

Bola v nich ponuka.

Tami sa poobzerala v prístave. Pomaly. Každý smer, každý tieň. Kotvisko bolo tiché — vzducholode viseli v lanových úväzoch, tmavé, motory mŕtve. Nikto.

*„Poď dnu,"* povedala Tami.

Yera vošla po rampe.

---

Kajuta kapitána bola malá. Drevené steny, mosadzné klinky, mapa na stole. Svietila len jedna liehová lampa — žlté svetlo na mapách a na klobúku, čo visel na klinci pri dverách. Saburov klobúk. [NOTE: Saburov klobúk na klinci — nie na Taminej hlave. Ešte nie. Saburo je chorý ale nie mŕtvy. → characters/Tami.md: Saburo]

Tami si sadla za stôl. Ruky skrížené.

*„Hovor."*

Yera položila mešec na stôl. Zlato zvonilo tlmene o drevo.

*„Miesto pre jednu. A kurz na západ — tam, kde zmizla Kortegova loď."*

*„Utekáš."*

*„Hľadám."*

Tami sa oprela.

*„Aj utekáš,"* povedala Tami. Nie otázka.

Yera neodpovedala. Rukáv sa jej zošmykol a na predlaktí — tetovania. Glyfy. Chrámové. [NOTE: Tetovania na predlaktí = Spira makro shortcuty. → regions/nyau.md: tetované glyfy. Yera ich má z chrámového výcviku. Tami ich rozpozná — sama má tetovania, vie čo znamenajú. Elita Nyau. Kňažka.]

Tami sa pozrela na mešec. Potom na predlaktie. Potom na Yeru. Tvár sa jej nezmenila — ale oči áno. Pochopila bez zbytočných otázok. Kabát, čižmy, ostrihané vlasy, chrámové tetovania, mešec zlata pred svitaním — kňažka na úteku. [NOTE: Tami má tiež tetovania — rozpozná ich. Nečíta peniaze, číta situáciu. Nepýta sa odkiaľ a prečo.]

Dlhé ticho.

*„Saburo je chorý,"* povedala Tami. Potichu. Nie ako tajomstvo — ako vysvetlenie. Prečo loď vyzerala unavene. Prečo posádka bola dva lišiaci a dievča. *„Kašeľ — nie bežný. Hlboký. Už tri mesiace."* Pauza. Tami sa dívala na stôl. *„Pozrieš sa na neho."*

Nie prosba. Nie otázka. Niečo medzi — miesto kde hrdosť stretne potrebu a obe sa tvária, že sa nepoznajú. [NOTE: Tami nikdy neprosí. Ale „pozrieš sa na neho" = prosba v jej jazyku. Saburo je všetko čo jej zostalo z rodiny. A Yera je liečiteľka. Toto nie je obchod — toto je dôvod, prečo Tami otvorila dvere kajuty.]

*„Pozriem sa na neho,"* povedala Yera.

---

Saburova kajuta smrdela po liekoch a starobe.

Starý lišiak ležal v posteli — šedá srsť na ušiach, dlhé fúzy. Dýchal plytko. Každý nádych vrčal kdesi hlboko v hrudi, kde niečo bránilo vzduchu prejsť. [NOTE: Saburo — starý líščiak, Tamiho dedo, bývalý kapitán Itaky. Chorý tri mesiace. → characters/Tami.md: Saburo]

Tami stála vo dverách. Ramená napäté. Pozerala.

Yera kľakla k posteli. Položila ruku na Saburov hrudník — ľahko, prstami, sotva dotyk. Zavrela oči.

Spira — nie neviditeľnosť, nie Kvintesencia. Voda. Tok. Diagnostika. [→ 03-technology.md: Vodná Spira = diagnostika a hojenie]

Prsty sa jej rozsvietili. Jemne — ako nyavský strom v tme. [NOTE: nyavský = z Nyau. Bioluminiscenčné stromy — tyrkysová kôra, fialové koruny. → regions/nyau.md] Saburo pohol ušami, ale nezotvoril oči.

Minúta. Dve.

Yera stiahla ruku. Otvorila oči.

*„Zápal v dolných lalokoch. Tekutina."* Kľudne, presne, bez emócie. Tónom, aký sa naučila v chráme. *„Dokážem znížiť zápal a odstrániť tekutinu. Hojenie tkanív — čiastočné. Bude dýchať ľahšie."*

Pauza.

*„Nevylieči ho to úplne. Ale pomôže."*

Tami kývla. Raz. Rýchlo. Nič nepovedala.

Yera položila obe ruky na Saburov hrudník. Spira — silnejšia teraz, sústredená, modrá žiara pod kožou pulzovala v rytme dýchania. Starý lišiak si povzdychol. Hlboko. Prvý plný nádych za týždne. [NOTE: Yera lieči Sabura — nie zázrak, ale reálne zlepšenie. Zápal klesá, tekutina sa vstrebáva, dýchanie sa uvoľní. Chrámový tréning + Pursang talent + motivácia. → characters/Yera.md: liečenie = jej pravý talent, nie neviditeľnosť.]

Keď Yera skončila, Saburo spal. Pokojne. Hrudník sa dvíhal pravidelne — bez toho vrčania, bez tej bolesti v každom nádychu.

Tami sa pozerala na deda. Dlho. Tvár nečitateľná — ale niečo v ramenách sa uvoľnilo. Niečo, čo držala napäté tri mesiace.

Otočila sa k Yere. Pozrela na mešec, čo ležal na stole v kajute za nimi.

*„Nechcem tvoje peniaze."*

Yera zdvihla oči.

*„Pomôžeme ti hľadať."* Tami to povedala rovno, bez okolkov, ako rozkaz. *„Niekoľko dní. Potom musíme ísť domov."* [NOTE: Tami odmietne peniaze — nie z pýchy, ale z cti. Saburo dýcha. To je viac než zlato. Tami spláca dlh — niekoľko dní hľadania za niekoľko minút liečenia. Limit je jasný: niekoľko dní, nie navždy. Tami má povinnosti — Saburo, loď, posádku. → characters/Tami.md: česť > peniaze. Rennov inštinkt.]

Ticho.

Yera vzala mešec zo stola. Schovala ho naspäť do podšívky kabáta. [NOTE: Yera nepresvedčá. Neďakuje. Chápe — Tami nie je na predaj. Je to iný jazyk než chrámový, iný než klanový. Prvý raz v živote s ňou niekto jedná na rovinu.]

*„Čo uvidíš na tejto lodi, čo počuješ, čo sa dozvieš — zostáva na tejto lodi."* Tami to povedala pri dverách, chrbtom k Yere. *„Navždy. Nie na mesiac. Na celý život."*

*„Ak to nedokážeš, teraz je čas odísť. Za tou rampou si ešte len aeronautka čo hľadá prácu. Za hodinu budeš spolupáchateľkou."* [NOTE: Tami žiada prísahu mlčanlivosti. Itaka nesie tajomstvá — Saburo, Rennov odkaz, všetko čo Tami skrýva. Kto vstúpi na palubu, je v tom navždy. → characters/Tami.md]

Yera sa nepohla.

Tami kývla.

*„Ako sa voláš?"*

Zlomok sekundy.

*„Yera."* [NOTE: Nie Yerana. Nie Saéli. Len Yera. Prvýkrát v živote — predstavenie bez klanového mena. → characters/Yera.md: nová identita začína tu]

Tami otvorila dvere.

*„Tretia kajuta, ľavá strana. Odletíme za hodinu."*

---

Yera stála na palube Itaky a pozerala na Nyau.

Mesto sa prebúdzalo pod ňou — prvé stánky otvárali, prvé gondoly na kanáloch, vôňa čerstvého chleba z pekárne za mostom. Muchy sa už zdvíhali nad kanálmi, kde slnko začínalo hriať stojatú vodu. O hodinu bude smrdieť. O dve bude neznesiteľne. Tak fungovalo Nyau cez deň — krásne v noci, neznesiteľné cez poludnie.

Chrám El na kopci nad mestom. Biely kameň, žiariaca kupola. Za ním — klanový dom Saéli. Za múrmi, za bránou, za zamknutými dverami. Brat kreslí na zem kriedou. Matka sa modlí. Otec netuší. [NOTE: Yera tu neopúšťa mesto — opúšťa klietku. Nikdy v nej nebola šťastná, ale bola to jej klietka. Teraz je vonku a svet je obrovský a neznámy a desivý. Ale dvere sú otvorené.]

Itaka sa zdvihla.

Ticho. Žiadny motor, žiadny dym. Len — zdvihla sa. Jemne. Dokonale. Akoby vzduch sám ju zobral. [→ 03-technology.md: Spira-crystal drive — tichý pohon]

Nyau kleslo pod ňu. Kanály sa zmenšili na vlásočnice. Chrám sa stal bodkou. Klanový dom zmizol za kopcom.

Lampióny. [→ 01-lantern-festival.md: Callback na úvodnú scénu — Yera vtedy pozerala zdola, teraz stúpa sama]

Myšlienka prišla sama — z prvej noci, z balkóna nad námestím. Sedela v správnych šatách vedľa správnych ľudí a pozerala, ako stúpajú k hviezdám.

*A koľko z nich je prázdnych.*

Teraz stúpala ona.

Yera stála na palube a neplakala.

Vzduch bol studený a čistý a nekonečný. Pod ňou svet, nad ňou nič. Prvýkrát v živote — žiadne múry, žiadne dvere, žiadny zámok.

Prvýkrát v živote.

Taška pri boku bola ťažšia než by mala byť. [NOTE: Jemný hook — Kniha El v taške (kamenné tabuľky = váha). Žiadna farba, žiadne meno. Len váha kde by nemala byť. Čitateľ čo dáva pozor si spojí s kryptou (hard cut). Čitateľ čo nie — „zbalila si veci na cestu." „Nie prázdna" = triple meaning: lampión, duša, taška. → planning/anjel-v-nyau.md]

Nie prázdna.

Kurz na východ.

---

[NOTE: Version B rewrite. Arc: Soril zlomí dôveru → Arkotova loď zmizne → mesiac prípravy → matka pomáha → rozlúčka v chráme (hard cut — čitateľ nevie čo urobila) → prístav → Yera SAMA → Tami → Saburo vyliečený → Tami odmietne peniaze, ponúkne pomoc → odlet na východ.]

[NOTE: Kľúčové zmeny oproti predchádzajúcej verzii:
- Arkot a Flint NIE SÚ v kapitole — zmizli na Kortegovej vzducholodi. Yera ich ide hľadať.
- Yera prichádza na molo SAMA — žiadny buffer, žiadna opora. 1-on-1 s Tami.
- Tami odmietne peniaze PO TOM, čo Yera vylieči Sabura. Nie transakcia — dlh vďačnosti.
- Limit: niekoľko dní hľadania, potom Itaka musí ísť domov.
- Chrámová scéna = hard cut po Knihe. Čitateľ vidí Yeru nad otvorenou skrinkou → prístav. Čo sa stalo medzi tým — neodhalené. Reveal v Book 2+.
- ZACHOVANÉ: Matka scéna (nedotknuteľná). Sociálna neviditeľnosť (kabát). Prísaha mlčanlivosti.
- ZACHOVANÉ: „Leť." „Yera." Vlasy. Kabát. Čižmy. Lampióny callback. Všetky kľúčové momenty.]

[NOTE: Seeds pre Book 2+:
- Miret sedí bližšie k Soril → neskôr dostane prístup ku krypte → prekecne sa → info dorazí k El → Anjel príde → Soril a Miret zomrú
- Čo Yera urobila v chráme = delayed reveal (krádež Knihy El). Potvrdenie príde až keď Soril otvorí prázdnu skrinku.
- Prázdna skrinka v Katedrále Svetla čaká na objav]

[→ characters/Yera.md: backstory uzavretý — matka pomáha, útek z rozhodnutia nie impulzu, hľadanie Arkota]
[→ characters/Tami.md: prvé stretnutie s Yerou — modré oči, Saburo vyliečený, česť > peniaze]
[→ characters/Soril.md: tragédia pedagóga — každý nástroj čo dala Yere, Yera použila inak]
[→ characters/Arkot.md: zmizol na Kortegovej vzducholodi — Yera ho ide hľadať]
[→ characters/Flint.md: zmizol spolu s Arkotom]
[→ the-book-of-El.md: Kniha — osud neodhalený v Ch5. Delayed reveal.]
[→ 01-timeline.md: ~AY 3012 — Yera opúšťa Nyau, pridáva sa k Itake]
[→ regions/nyau.md: 5M metropola, prístav, klanový dom Saéli]
[→ planning/anjel-v-nyau.md: Soril otvorí prázdnu skrinku → reveal krádeže → smrť]
