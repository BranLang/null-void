# Prológ

„Raz — možno dvakrát za celú existenciu — padnú všetky múry a tvoja myseľ sa dotkne hviezd. Žiadny strach. Žiadna bolesť. Len absolútny zmysel. A potom — v jedinom nádychu — je to preč. V prachu ti zostane iskra. Rozdúchaj ju."

Kniha El, tretia kapitola, jedenásty verš.

---

Plamienok v lampe sa náhle nepravidelne rozkmital, naposledy zažiaril v jasný plameň, aby o okamih nato pokojne vyhasol. Nastala tma. Spoza špinavých okien prenikalo do kajuty jantárové svetlo mesiaca — visel nízko nad obzorom, obklopený slabým prstencom, ktorý mu dodával rozmazaný, takmer svätožiarový lesk. Skoro dokonalé ticho v miestnosti narušovalo iba pravidelné odfukovanie parného motora v diaľke.

Muž sediaci v kresle si zťažka povzdychol, pozdvihol pohár pálenky k symbolickému prípitku a v tichosti do seba obsah vyprázdnil.

Dvere jemne zaškrípali. Do miestnosti sa vkradla mladá žena v leteckom kabáte. Dlhé medené vlasy jej divoko viali okolo tváre, prameňmi sa zachytávali o mosadzné letecké okuliare, ktoré mala odsunuté na čelo. Ani husté pramene nad kožušinovým golierom však nedokázali skryť jej výrazné, špicaté líščie uši, ktoré hrdo vytŕčali do priestoru.

Jej oči boli zafírovo modré, jasné ako zamrznuté jazero v slnečnom svetle.

Na hrubom opasku obnosených nohavíc jej viseli automatické pištole a rapier v čiernom puzdre — zbraň, ktorá vyzerala skôr ako dlhá ihla než meč.

Jej zrak spočinul na kresle za veľkým dreveným stolom. Pri pohľade na tmavú siluetu podnapitého muža pokrútila hlavou.

„Tami," ozval sa hlas spoza stola.

Tami si nahlas povzdychla a oprela sa o zárubňu. „Maks, lichotí mi, že ma v tvojom stave rozpoznáš od zvyšku posádky." Odmlčala sa. „Sme na mieste. Daj sa dokopy."

Chystala sa opustiť kajutu, ale Maks ju zastavil. „Ešte sa na mňa hneváš?"

Otázka ju zaskočila. Dvere sa hlasito zabuchli.

---

Tami sa presunula na provu lode. Nočná obloha bola čistá a krutá — tisíce hviezd svietili tak ostro, ako svietia len v mraze. Dolu pod nimi sa rozprestieralo mesto v snehu. Milióny oranžových bodiek — olejové kahance a plynové lampáše — sa mihotali v tmavej bielej krajine ako uhlíky rozfúkané vetrom. Rozpoznala paláce, katedrály, mosty, boli presne ako opisy z knihy, ktorú ako malá čítavala s otcom. A nad tým všetkým, uprostred mesta, sa týčila Ona. Kolosálna socha Matky, vytesaná z bieleho kameňa, s rukami roztiahnutými v ochrannom geste nad prístavom.

Hodnú chvíľu sústredene sledovala všetky detaily. Dolu v uliciach sa to hemžilo aktivitou. Náhle sa prudko zvrtla, aby sa uistila, že Felix — ťažký kanón, jej pýcha — je zamaskovaný pod plachtou. Letmo pohľadom skontrolovala stav barometra a posádke vydala pokyn na začatie pristávacieho manévru.

Itaka naberala rýchlosť. Mladá kapitánka si rituálne nasadila letecké okuliare. O pár sekúnd neskôr jej nárazový vietor odvial kapucňu z hlavy. Vyslobodené, neskrotné vlasy jej vôbec neprekážali. Obe ruky pevne zovreli oceľové zábradlie. Nespúšťala zrak z nočného mesta.
