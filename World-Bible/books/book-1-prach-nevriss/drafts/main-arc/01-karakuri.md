# Prológ

Plamienok v lampe sa náhle nepravidelne rozkmital, naposledy zažiaril v jasný plameň, aby o okamih nato pokojne vyhasol. Nastala tma. Spoza špinavých okien prenikalo do kajuty striebristé mesačné svetlo. Skoro dokonalé ticho v miestnosti narušovalo iba pravidelné odfukovanie parného motora v diaľke.

Muž sediaci v kresle si zťažka povzdychol, pozdvihol pohár pálenky k symbolickému prípitku a v tichosti do seba obsah vyprázdnil.

Dvere jemne zaškrípali. Do miestnosti sa vkradla mladá žena v leteckom kabáte. Dlhé gaštanové vlasy jej divoko vliali okolo tváre, pramenmi sa zachytávali o mosadzné letecké okuliare, ktoré mala odsunuté na čelo. Pod kožušinovým golierom blúdiace pramene zakrývali — až na okamih — špicaté líščie uši.

Ale čo človeka zasiahlo ako úder do solárneho plexu, boli jej oči. Tyrkysovo-modré, jasné ako zamrznuté jazero v slnečnom svetle. Oči, ktoré nemali čo robiť v tvári s takými ušami.

Na hrubom opasku obnosených nohavíc jej viseli automatické pištole a rapier v čiernom puzdre — zbraň, ktorá vyzerala skôr ako dlhá ihla než meč.

Jej zrak spočinul na kresle za veľkým dreveným stolom. Pri pohľade na tmavú siluetu podnapitého muža pokrútila hlavou.

„Tami," ozval sa hlas spoza stola.

„Max, lichotí mi, že ma v tvojom stave rozpoznáš od zvyšku posádky," poznamenala s úctihodnou dávkou irónie. „Sme na mieste. Daj sa dokopy," dodala pre zmenu so súcitom v hlase.

Chystala sa opustiť kajutu, ale on ju zastavil. „Ešte sa na mňa hneváš?"

Otázka ju zaskočila. Dvere sa hlasito zabuchli.

---

Tami sa presunula na provu lode. Nočná obloha bola čistá a krutá — tisíce hviezd svietili tak ostro, ako svietia len v mraze. Dolu pod nimi sa rozprestieralo mesto v snehu. Milióny oranžových bodiek — olejové kahance a plynové lampáše — sa mihotali v tmavej bielej krajine ako uhlíky rozfúkané vetrom. Rozpoznala paláce, katedrály, mosty, železnice, boli presne ako opisy z knihy, ktorú ako malá čítavala s otcom. A nad tým všetkým, na najvyššom kopci uprostred mesta, žiarila Ona. Kolosálna socha Matky, vytesaná z bieleho kameňa, s rukami roztiahnutými v ochrannom geste nad prístavom. Sneh jej ležal na ramenách ako biely plášť. Jej tvár bola v tieni, ale svätožiara z olejových kahancov okolo jej hlavy pretínala mrazivú noc ako maják.

Hodnú chvíľu sústredene sledovala všetky detaily. Dolu v uliciach sa to hemžilo aktivitou. Náhle sa prudko zvrtla, aby sa uistila, že **Felix** — ťažký 88mm kanón, jej pýcha, je zamaskovaný pod plachtou. Letmo pohľadom skontrolovala stav barometra a posádke vydala pokyn na začatie pristávacieho manévru.

*Makita* naberala rýchlosť. Mladá kapitánka si rituálne nasadila letecké okuliare. O pár sekúnd neskôr jej nárazový vietor odvial kapucňu z hlavy. Vyslobodené, neskrotné vlasy jej vôbec neprekážali. Obe ruky pevne zovreli oceľové zábradlie. Nedokázala potlačiť úžas nad krásami nočného mesta.

![Tami](../../../assets/characters/Tami/tami_shoraven.jpeg)


# Kapitola 1: Karakuri

> *Sivé svetlo zimného rána sa predieralo cez závoj padajúceho snehu a dym stúpajúci z tisícov komínov.*

---

Tami si pritiahla šatku cez nos a pokúsila sa nadýchnuť. Vzduch bol ostrý a pálil v pľúcach — mráz zmiešaný s etanolovým smogom a sírnymi výparmi z geotermálnych prameňov, ktoré vyhrievali prístav. Tretia zima. Tretí rok nepretržitého snehu a klesajúcich teplôt. Celé mesto dýchalo mrazom a dymiaco hrdzavou parou ako obrovský, umierajúci stroj.

*Nádhera*, pomyslela si s iróniou. Pred dvanástimi hodinami toto isté slovo úprimne zašeptala, keď v noci uvidela milióny svetiel pod sebou — oranžové body plynových lamiel a olejových kahancov rozkvitnuté v snehovej tme. V noci bolo Šoraven krásne. Ráno odhalilo pravdu — zasnežené strechy, dlažbu pokrytú šedým ľadom a ľudí, čo si pred každým výdychom priložili šatku k tvári.

Hluk bol neznesiteľný. Parné motory vŕzgali, žeriavy škrípali, robotníci a nakládači kričali a z mosadzných trúb rozmiestnených po dokoch dutý hlas vyvolával čísla lodí, kotvísk a nákladov. Medzi tým sa z chrámových veží ozýval monotónny spev kňažiek — ranná modlitba k Vševedúcej Matke. Ich hlasy zosilňovali obrovské mosadzné zvony. *„Spira Matky prúdi v nás. Spira Matky nás ochráni."* Opakovalo sa to každú hodinu. V to ráno bolo v prístave rušno aj nad miestne pomery. Celé Šoraven bolo už týždeň v obkľúčení.

Grawská armáda obsadila priesmyky Atra a ťažké delostrelectvo začalo "mäkčiť" predmestia. Obloha na severe bola šedá od dymu horiacich dedín. Blokáda prístavu nebola ešte úplná — Grawskí admiráli čakali na hlavnú flotilu — ale zvedy už krúžili nad zálivom ako supy.

Mesto to vedelo. A mesto sa pripravovalo na posledný úder.

Prístav nebol úplne zamrznutý — termálne pramene pod mestom udržiavali vodu v pohybe a soľ robila zvyšok — ale kryhy sa pomaly tlačili medzi kotviacimi loďami a nosiči museli rozbíjať ľad na mólach palicami, aby vôbec mohli vykladať.

Na doku o dvesto metrov od nich práve kotvila obrovská nákladná bárka. Žeriavy vyťahovali z jej útrob hrozivo vyzerajúce drevené debny — desiatky, stovky — a nosiči ich na zamrznutých vozíkoch odvážali do skladov. Zbrane. Poloautomatické karabíny, debny s delostreleckými granátmi, sudy s korditom, bojové nože z kvalitnej ocele. Tami cítila ten ostrý pach kovu a konzervačného oleja až sem hore.

Z inej bárky vykladali vrecia — obilie, sušené mäso, sudy s pitnou vodou. Zásoby na obliehanie. Celý prístav sa zmenil na vojenskú základňu. Vzducholode, riečne parníky a nákladné vlaky sa navzájom blokovali a vytvárali zápchy. Kolosálne žeriavy neustále prekladali náklad z miesta na miesto, snažiac sa vytvoriť koridor pre tisíce robotníkov pracujúcich v tomto mrazivom pekle.

Pri jednom z väčších dokov stála skupina kňažiek v bielych rúchach. Žehnali zbrane pod menšou bronzovou sochou Matky, ktorej nohy boli obložené čerstvými kvetmi a... nábojnicami. Jedna z nich — stará Mezra s mačacími očami, no inak ľudskou tvárou — držala nad debnou s novými opakovacími puškami ruky a odriekavala modlitbu. Tami videla, ako sa vzduch okolo jej prstov jemne zachvel. *Spira.* Stará kňažka požehnávala každú zbraň dotykom Spiry — posvätnej sily, o ktorej verila, že je dych Matky.

Za ňou stáli agitátori s megafónmi — parné trúby zosilňujúce hlas — a kričali do davu: *„Matka vidí vaše obete! Každý meč pozdvihnutý za Nevriss je meč v ruke Matky! Spira je s vami!"*

A medzi tým všetkým — žoldnieri. Tami ich spoznala na prvý pohľad. Prúdili do mesta z každej strany — z lodí, z brán, z ciest vedúcich na východ aj západ. Svalnatí muži a ženy v rozličných brneniach a uniformách, so zbraňami na chrbte a peniazmi na mysli. Najatí mečiari z pobrežných miest, veteráni z východných hraníc, skupina s guľometmi a krutými tvárami. Boli tu aj dobrodruzi — menšie skupinky s menej profesionálnym výrazom, ale s rovnako smrteľnými zbraňami. Prichádzali za zlatom, za slávou, alebo len za teplým jedlom a strechou nad hlavou.

Niektorí z nich mali okolo zápästí mystické tetovanie — Wa-Spira, dôkaz bojových schopností Spiry. Tami si všimla, že verbovací dôstojníci takých púšťali dopredu v rade a ponúkali im vyšší žold. Spira bola v čase vojny mena drahšia než zlato.

Vojna bola pre obchodníkov tragédia a pre žoldnierov svadba.

Tami stála v podpalubí, po pás vnorená do útrob kompresnej komory. Ruky mala po lakte čierne od oleja. Tretí kondenzátor v rade tiekol ako deravé vedro. Kryt axiálneho čerpadla bol prerazený — šrapnel z Grawského prieskumného lietadla, ktorý ich pred dvoma dňami prepadol nad priesmykom Hangraval, narobil viac škody, než si pôvodne myslela. Ušli len vďaka hmle a tomu, že Grawčania nemíňali muníciu na malé vzducholode. Mali väčšie starosti.

*Kurva*, nadávala si v duchu, keď jej kľúč po tretíkrát skĺzol z matice. Olej jej stekal po predlaktí a kvapkal na podlahu.

Odtiahla sa od motora a oprela si chrbát o stenu. Zavrela oči. Len na chvíľu.

Za posledných 24 hodín nespala. Pristávací manéver vyžadoval maximálne sústredenie. Museli vypnúť motory míle pred prístavom a nechať loď kĺzať tichým pádom, aby ich nezachytili Grawské akustické zrkadlá na hrebeňoch hôr. Dokĺzať zotrvačnosťou do doku sedemnásť, s poškodeným čerpadlom a vetrom v chrbte, bola hra nervov. Stačila jedna chyba a skončili by rozbití o útesy.

Odtiaľ to bolo k Hlavnému chrámu šesť kilometrov cez celé mesto.

Šesť kilometrov cez pohraničné mesto, ktoré sa za posledné tri zimy zmenilo z obchodného prístavu na vojenskú základňu.

*Musí existovať jednoduchší spôsob, ako ukradnúť najstráženejší artefakt v krajine*, pomyslela si. Ale keby existoval, jej priatelia by ešte žili.

Spomienka na nich ju zasiahla nečakane, ako bodnutie. Videla ich tváre. Tri tváre. Arkot, Yera, Flint. Prvá posádka, s ktorou si vybudovala meno. Boli to hľadači pokladov. Dobré duše. Spolu preskúmali jaskyňu, o ktorej sa šepkalo v krčmách. Tami hľadala poklad — zlato, artefakty, čokoľvek s hodnotou. Kostry a duchovia v ruinách boli rutina — osem rokov po boku Exorcistu z človeka vyžmýka strach z mŕtvych. Nevenovala im pozornosť. Ale niečo tam bolo. Niečo, čo nemali nájsť.

A za to ich upálili na námestí v Šoraven. Verejne. Aby si každý zapamätal, čo sa stane, keď niekto znesvätí sväté relikvie Vševedúcej Matky.

Tami bola v tom čase na východe. Dopočula o tom až o tri týždne. Do prístavu sa vrátila príliš neskoro — zostal len prach a popol na námestí a meno „Ynetis" šepkané v krčmách ako kliatba.

A teraz bola tu. V meste, kde ich zabili. S plánom ukradnúť vec, za ktorú zomreli.

S mužom, ktorému nedokázala odpustiť.

*A ani zabudnúť*, dodala si v duchu.

---

Vytreštila oči, keď počula hlasy zhora.

*Kurva,* nadávala si v duchu. *Už?*

Poslala peniaze správnym ľuďom pred tromi dňami — starý trik, ktorý fungoval v každom prístave. Zaplať dozorcom, zaplať kapitánovi dokových strážcov, a máš pol dňa kľudu, kým sa niekto vôbec obťažuje prísť ti niečo spýtať. Pol dňa na opravu lode a zmiznutie do mesta bez otázok.

*Lenže nikto neprišiel ráno. Prišli teraz. Keď Max už stihol otvoriť hubu.*

Rýchlo si utrela ruky do handry a vyšplhala sa len do polovice rebríka. Vystrčila hlavu z poklopu, tak aby ju nebolo vidieť, a nastražila uši. Zimné svetlo ju udrelo do očí — bledé, nízke slnko sa odrážalo od snehovej pokrývky na strechách okolo doku. Prižmúrila oči.

Max stál pri zábradlí. Stoicky. Pokojne. Ruky za chrbtom, akoby pozoroval krajinu na prechádzke. Mal na sebe dlhý, tmavý plášť s kapucňou — ten istý, v ktorom vyzeral ako kňaz na pohrebnej hostine. Na očiach tmavé okuliare, ktoré mu zakrývali polovicu tváre.

Oproti nemu stál oficier. Stredne vysoký muž v červenom kabáte s mosadznými gombíkmi. Na prvý pohľad vyzeral ako človek, až na mierne pretiahnuté špicaté uši, ktoré mu nervózne strihali pod trojrohým klobúkom. Vyzeral vyčerpaný — kruhy pod hnedými psími očami, neoholená ľudská tvár. Osoba, čo nespala niekoľko nocí. Za ním sa tiesnil tucet vojakov — s hustou srsťou a zvieracími hlavami. Jeden z nich, obrovský hnedý medveď, mal na ramene bubienok. Vyzerali, akoby ich niekto vygumoval z učebnice dejepisu, ktorú Tami nikdy nečítala. A hlavne vyzerali nervózne. Každých pár sekúnd sa niekto z nich obzrel smerom k oblohe a chvosty sa im nepokojne vlnili.

„Dobré ráno, vitajte v Šo," prihovoril sa oficier a Tami stuhla.

*Šo?*

Potlačila nutkanie sa nahlas zasmiať. *Otec by plakal.*
„Šo" v jazyku Líščieho národa znamenalo hovno. Presnejšie — sračku.
A v tomto meste to sedelo dokonale.

„S kým mám tú česť? Odkiaľ vedie vaša cesta a aký je dôvod vašej návštevy?" vyzvedal dostojník autoritatívnym tónom.

Tami pozorovala Maxa. Poznala ten jeho výraz — tú drobnú vrásku medzi obočím, ktorá sa objaví, keď ho niekto otravuje. Po ôsmich rokoch po jeho boku sa naučila čítať jeho tvár lepšie než mapy.

*Po piatich rokoch odlúčenia sa ju stále neodnaučila.*

Max sa rozhliadol naokolo, akoby hľadal osobu, ktorej bola otázka smerovaná. Nikto iný tam nebol. Posádka — osem aeronautov — sa už pravdepodobne rozpŕchla do mesta, ako vždy, keď zakotvili niekde, kde existovali krčmy.

„Exorcista," povedal Max. Stručne. Bez pozdravov, bez titulárnych ozdôb. Slovo padlo na palubu ako kus ľadu.

Tami videla, ako dostojníkovi stuhli uši. Vojaci za ním sa nepokojne pošili. Jeden z vojakov — ten obrovský medveď s bubienkom — sa podvedome posunul o krok bližšie k dôstojníkovi. Ochranný reflex.

*Exorcista.* V Nevriss to slovo nieslo váhu, ktorú si Max pravdepodobne neuvedomoval. Alebo si ju uvedomoval presne a použil ju naschvál. Exorcisti boli ľudia. Starobylí. Tí, čo prežili tisícročia bez Spiry, bez požehnania Matky, bez akéhokoľvek práva byť na tomto kontinente. V Nevriss ich tolerovali — sotva. Cirkev ich považovala za heretikov, prostý ľud za strašidlá. Muži, čo údajne kradli deti a jedli Duchov. Príbehy na strašenie detí.

A tu jeden stál na palube ich doku, s rukami za chrbtom, ako keby mu to mesto patrilo.

Dostojníkov tón sa okamžite zmenil. Zdvorilosť zmizla ako para z kávovára. „Exorcista," zopakoval a to slovo znelo z jeho úst, akoby žuval niečo kyslé. „V Nevriss nemáme vo zvyku vítať *vašich*. Exorcisti patria do hôr, nie do našich prístavov." Ruky sa mu nepatrne posunuli bližšie k šabli na opasku. „Aký je dôvod vašej prítomnosti? A hovorte rýchlo — nemám čas na hádanky."

*No samozrejme*, pomyslela si Tami. *Hovorí Starorečou. Jazykom, ktorý tu nik nepoužíva tri tisícročia. A aj po trinástich rokoch na tomto svete znie, ako keby sem nepatril. Lebo on sem nepatrí.*

Max ostal pokojný. Kamenná tvár. Tmavé okuliare mu skrývali oči, ale Tami videla, ako sa mu čeľusť nepatrne napla. Ovládal sa. Pre neho — vojaka, ktorý bol v tomto svete cudzincom od prvého prebúdenia — bola každá konverzácia s domorodcom cvičením v trpezlivosti.

„Artefakt," povedal Max a prízvuk mu prekĺzol cez slovíčka ako prsty po rozbitom skle. „Váš Chrám má niečo v kobkách. Niečo staré. Niečo, čo priťahuje Duchov." Nechal tie slová visieť vo vzduchu. „Prišiel som preventívne. Možno bude robota."

Klamstvo bolo elegantné. Tami spoznala ten tón — pokojný, vecný, bez emócií. Max neklamal ako podvodník. Klamal ako vojak — stručne, s dôverou, ktorá nedovoľovala pochybnosti. A hlavne — vložil do toho zrnko pravdy. Ten artefakt *skutočne* priťahoval Duchov. To, že ho chcel pre seba, bola len drobná vynechaná podrobnosť.

Dostojník sa zamračil. „O žiadnom artefakte neviem. Budem musieť kontaktovať Cirkev—" — klamal.

„Nie je to nutné," prerušil ho Max a urobil krok vpred. Nebol to veľký krok, ale vojaci za dôstojníkom automaticky zdvihli zbrane o centimeter vyššie. „Neobtažujte ich kvôli mne. Mesto má momentálne o dosť vážnejšie problémy."

Kývol hlavou smerom k oblohe, kde medzi mrakmi visel dym z grawských pozícií za priesmykmi.

Ticho. Vietor poháňal snehové vločky cez palubu. Dostojníkove uši sa chveli ako lístie v búrke. Za ním si vojaci vymieňali pohľady — mix strachu a odporu. V ich svete bol Exorcista niečo medzi heretikom a strašidlom. Nie nepriateľ. Ale ani niečo, čo by si chcel stretnúť v tme.

*A to je presne ten okamih, kedy normálna osoba dostane strach*, pomyslela si Tami. *A presne ten okamih, kedy treba zasiahnuť.*

Vynorila sa z podpalubia s najnonchalantnejším výrazom, aký dokázala nasadiť s olejovými fľakmi na tvári. „Skontrolovala som kondenzátory, ale netesnia. Strácame veľa kvapaliny," konštatovala vecne, ignorujúc delegáciu červenokabátnikov.

Podišla k Maxovi a rafinovane sa naklonila cez zábradlie.

*V Šoravene na ňu nebola vypísaná odmena. Aspoň nie pod jej pravým menom. A keď Max už pritiahol pozornosť celého doku, čo stratí, ak to urobí aj ona?*

Zdvihla handru k tvári a jedným pohybom stiahla šatku. Gaštanové vlasy jej voľne padli okolo líca, líščie uši sa mierne zacvikali, keď si pomaly utrela olej z líca. Zimné svetlo jej dopadlo priamo do očí — tyrkysovo-modré, ostré ako úlomky ľadu.

Olejové fľaky na líci ju nerobili menej krásnou. Skôr naopak.

Vedela, čo robí. Vedela to veľmi dobre.

Jeden z vojakov za dôstojníkom si nechtiac pošmykol puškou. Mladší vedľa neho zastal s napoly otvorenou papuľou, zapamätávajúc si túto scénu na zvyšok života. Ale tentoraz nie len úžasom.

Líščie uši. Gaštanové, veľké, postavené na pozor. Ale to nebolo to najhoršie — alebo najlepšie, záležalo na uhle pohľadu.

Boli to jej *oči*. Modré. Nie zelené, ani jantárové, ako to patrilo Líškam v legendách. *Modré*. Farba oblohy pred búrkou, farba zapadajúceho ľadu. Farba, ktorú mal vidieť len pri Pursang — vznešených, nie pri nejakom aeronautovi pokrytom olejom.

A tá tvár. Mladá, ostrá, s tým šibalským polomsievom, ktorý hovoril: *Viem, čo robím s tvojou hlavou.*

V Nevriss boli Líšky vzácne. Väčšina starých rodov vymrela počas prvej vojny o Spiru a stretnúť jednu naživo — navyše s modrými očami — bolo ako stretnúť ducha. Ale to, čo im vyrazilo dych, nebola len jej vzácnosť. Bolo to *spojenie*. Líška a Exorcista na jednej palube. Dieťa Matky a heretik. V ich hlavách sa to nezmestilo vedľa seba.

*Niet divu, že tak zízajú. Pre nich sme cirkusové číslo.*

Dostojník sa korektne poklonil — stará etiketa si vyžadovala rešpekt k Líške bez ohľadu na spoločnosť, v akej sa nachádzala. Odkašľal. „Hmm... dobre teda." Oči mu ešte raz preskočili na Maxa s viditeľným znechutením, potom späť na Tami. „Nechám to na veliteľstve. Exorcista v meste je... nezvyčajné. Musím to ohlásiť." Chvíľu váhal, potom dodal tichšie, tentoraz k Tami, akoby Max pri tom nebol: „Mesto je vo vojnovom stave. Grawská armáda pochoduje cez priesmyky. Odporúčam vám nevzďaľovať sa z dokovej zóny. Pre vašu vlastnú bezpečnosť."

*Pre vašu*, nie pre *vašu oboch*. Dostojník hovoril k nej. Maxovi nevenoval ani slovo na rozlúčku.

Oficier sa hlboko uklonil podľa miestnej etikety a neodpustil si pritom komické zamávanie klobúkom — tentoraz smerované výhradne k Tami. „Moji muži tu ostanú, aby vám zaistili ochranu. Onedlho sa vrátim. Dovidenia."

Tami sledovala, ako červenokabátnici zaujímajú pozície pri doku. Dvaja pri rampe, dvaja na konci móla, ostatní roztrúsení s karabínami na pleciach. *Ochrana*. Pekné slovo pre *stráženie*.

Počkala, kým sa oficier vzdialil. Potom sa otočila k Maxovi.

„Zaplatila som dozorcom," povedala ostro. „Päťsto zlatých. Mali sme mať pol dňa kľudu. Opraviť loď, zmiznúť do mesta, nič sa nepýtať. Jednoduché."

Max mlčal.

„Ale ty si musel hneď prvý deň vyhlásiť, že si Exorcista. Pred celým dokom." Odmlčala sa. „Teraz na nás pozerá celé mesto, Max. Presne to, čo sme *nechceli*."

„Funguje to," povedal pokojne.

„Funguje to?" Hlas jej stúpol o oktávu. „Všetci sa pozerajú na *teba*. Ja som len dekorácia. A čo keď sa niekto spýta, prečo Exorcista potrebuje vzducholoď? Prečo má posádku? Prečo—"

„Preto, že ty vieš lietať. A ja nie."

Tami stisla zuby. Nenávidela, keď mal pravdu. Nenávidela ešte viac, že to povedal tým pokojným, vecným tónom, ktorý nedovoľoval odpor.

„Nech sa pozerajú na mňa," pokračoval Max. „Nech sa ma boja. Nech pyžamáči premýšľajú, čo viem a čo nie." Odmlčal sa. „Zatiaľ čo ty robíš to, čo vieš najlepšie."

„Zmiznúť," dokončila za neho sucho.

„Kondenzátory," prerušila ho skôr, než mohol pokračovať. „Ten Grawský šrapnel nás nepekne trafil a spôsobil väčšie škody, ako som odhadovala. Axiálne čerpadlo je zničené a nemáme náhradné. Budem musieť nájsť špecialistu, ktorý zvládne tú zložitosť." Odvrátila sa od neho a namierila si to k rebríku.

Max prikývol. „Koľko času?"

Tami sa zastavila na rebríku. Pozrela na neho cez rameno. „Deň. Možno dva. Ak nájdem Maka."

*Zase budeš robiť volavku*, pomyslela si, keď zmizla pod palubou. *Ako vždy.*

---

Axiálne čerpadlo bolo väčším problémom, než pripúšťala.

Vnútorný mechanizmus bol rozbitý na kusy. Nie len prasknutý kryt — *doska cykliky* bola rozlomená a piesty zadreté. Typ poškodenia, ktorý sa nedá opraviť v teréne. Potrebovala hodinára, nie mechanika. Niekto, kto dokáže vyrobiť súčiastky z tvrdenej ocele a poskladať ich do funkčného celku s presnosťou na mikrometre. Na tomto svete, kde väčšina strojárov merala „od oka" a „na päsť", to bola takmer nemožná požiadavka.

*Takmer.*

Maki vedeli. Tí záhadní, tichí mechanici, ktorí boli najlepšími technológmi na kontinente. Ak v Šoraven existoval jediný mechanik schopný takej presnosti, bol to jeden z nich.

Vysušila si ruky, prehodila si cez hlavu čistý kabát a stiahla kapucňu hlboko do čela. Uši schovala pod šatkou — v Nevriss nepotrebovala zbytočnú pozornosť. Nie dnes.

Na opasok si pripla obe pištole. Desiatky zásobníkov po celom tele — v čižmách, za opaskom, v podšívke kabáta. Maxov výcvik. Trinásť rokov starý návyk, ktorý sa jej vryl do kostí.

*Jeho hlas, pokojný, trpezlivý, nekonečne trpezlivý. „Nie zápästím. Celým ramenom. Cíť váhu. Pištoľ je predĺženie tvojej vôle."*

*Mala vtedy sedem.*

Zahnala spomienku a vyšla na palubu. Max tam už nebol. Vojaci áno. Dvaja pri rampe jej venovali krátky pohľad — záujem, nie nepriateľstvo. Jeden z nich — mladší — hanblivo sklopil oči, keď sa naňho pozrela.

Tami prešla cez rampu na mólo. Pod nohami jej zachrastila námraza na kove a potom zamrznuté drevo. Vzduch na zemi bol ešte ostrejší než na palube — tu sa etanolový smog a sírna para z geotermálnych ventov miešali s mrazom, prachom z uhlia a dychom tisícov ľudí, z ktorého stúpali biele obláčky ako miniaturní duchovia.

Dok sedemnásť bol na samom konci prístavu, čo znamenalo, že musela prejsť cez celú dokovú zónu, aby sa dostala do mesta. Šla rýchlo, s hlavou sklopenou, rukami vo vreckách. Prístav sa za posledných pár dní musel zmeniť na nepoznanie. Okolo nej sa hemžili robotníci — väčšinou Ghorki, nízka kasta bez Spiry. Boli to mohutné postavy s hrubou srsťou a výraznými zvieracími črtami, tí, čo nikdy neokúsili Spiru. Nosili náklad na chrbtoch, kopali zákopy holými rukami, stavali barikády z vriec s pieskom. Nikto im neplatil veľa. Nikto im neďakoval. Ale boli slobodní. V Nevriss, na rozdiel od Graw, na tom Cirkev trvala. *„Všetky deti Matky sú si rovné,"* hlásali kňažky.

*Rovné*, pomyslela si Tami s trpkosťou, keď videla Ghorki ženu s mačacími ušami vliecť vrece ťažšie než ona sama, kým vedľa nej biodieslový žeriav robil to isté bez námahy. *Rovné, ale niektoré sú rovnejšie.*

Dnes medzi robotníkmi pochodovali aj vojenskí inžinieri v zelených kabátoch, čo rozkazovali, kde stavať barikády. Na nábreží pribúdali valy z vriec s pieskom. Delostrelectvo. Ťažké kanóny na drevených lafetách, vytiahnuté z lodných podpalubí a namierené smerom k oblohe. Jeden z vojakov — dôstojník Mezra kasty, podľa zelenkastého žiarenia, čo mu občas prebehlo po prstoch — gestikuloval nad mapou a prskal rozkazy. Tami videla, ako ľahkým pohybom ruky nadzdvihol ťažkú debnu a posunul ju o meter. Telekinéza. Remeselná Spira. Pre neho to bolo ako nadýchnuť sa.

Na každom treťom stĺpe visel čerstvý plagát. Tami sa pri jednom zastavila. Drsný drevoryt — postava v brnení s mečom, obklopená žiariacimi pentagramami — a pod ním text v miestnom písme: *„MATKA VIDÍ TVOJU OBETU! SPIRA JE TVOJA ZBRAŇ! BRÁŇ SVÄTÚ ZEM! ZLATO PRE ŽIVÝCH, ČESŤ PRE MŔTVYCH!"*

Verbovací plagát. Mesto platilo za meče. A ešte viac za meče v rukách niekoho so Spirou.

Na rohu stál agitátor Kultu — vychudnutá postava s kozími rohmi a očami plnými fanatického ohňa. Kričal do trúby, ktorá mu zosilňovala hlas na celú ulicu: *„Grond je falošný boh! Grond je mŕtvy! Matka žije! Matka vidí! Kto padne za Matku, vstane po jej boku v Záhrade Svetla!"* Okolo neho sa zhŕkol malý dav — väčšinou Ghorki — najnižšia kasta, ale mali vieru. Kývali hlavami. Niektorí plakali. Niektorí sa modlili, ruky zopäté, oči zatvorené.

Okolo nej prúdili davy — slobodní nosiči, vozokári s vlkmi, skupiny námorníkov v rôznych štádiách opitosti a medzi nimi čoraz viac žoldnierov. Skupinka rozložitých mužov v seversky strihnutých kožušinách — dezertéri z Graw? — sa tlačila okolo stánku so zbraňami. Dve čierne panterky (asi sestry, pomyslela si Tami) preťažili voz s ťažkými guľometmi a teraz nadávali na vola, ktorý odmietal tiahnuť. Jeden z žeriavnikov v kabíne nad nimi sa zľutoval — spustil rameno, zachytil celý voz do siete a preložil ho na stranu.

Otcov hlas jej zaznel v hlave: *„Dieťa, mesto sa pozná podľa toho, ako zaobchádza s tými, čo sa nemôžu brániť."*

*Ak to bola pravda, Šoraven bolo mesto, ktoré aspoň predstieralo, že mu na tom záleží. Čo bolo viac, než mohol povedať Sever.*

---

Prístav prechádzal do Dolného mesta plynulo — nebola tu žiadna brána, len postupný prechod z dokov na dláždenú ulicu lemovanú skladmi, krčmami a obchodmi. Architektúra bola chaotická. Staré budovy z bieleho monolitického materiálu — *3D-tlačené ruiny z Éry prvého veku* — stáli vedľa drevených prístavkov, tehlových nadstavieb a hrdzavých plechových prístreškov. Vyzeralo to, akoby niekto postavil grécky chrám a potom naň nalepil pirátsku krčmu.

Po pravej strane sa črtala rozľahlá budova s mosadznou tabuľou: *Gilda Kupcov — Šobors*. Burza. Aj v čase vojny — alebo práve preto — sa tam tlačili desiatky obchodníkov. Tami videla cez otvorené dvere davový chaos vnútri: trhový sál plný kričiacich postáv s papiermi v rukách, kriedové tabule s cenami komodít, ktoré niekto horúčkovito prepisoval. Cena ocele sa od včera zdvojnásobila. Obilie šlo hore.
Spira kryštály — sústredená esencia v minerálnej forme, vzácnejšia než zlato — stratili hodnotu, pretože nikto v čase vojny neinvestoval do "luxusu".

*Perfektné*, pomyslela si Tami. *Pre miestnych sú to len šperky alebo hračky pre bohatých. Pre Makitu je to život. Kým ostatné vzducholode spaľujú drahý biodiesel, Makite stačí voda z najbližšieho jazera a pár kryštálov za zlomok ceny. S plnou nádržou za túto cenu doletíme až na koniec sveta.*

*Vojna. Najlepší obchod na svete*, pomyslela si Tami. *Pre tých, čo nie sú na fronte.*

Ale aj tu bolo vidieť vojnu. Pred jedným skladom stál rad mužov a žien — čerstvo naverbovaní dobrovoľníci, podľa výzoru. Starý seržant v rozopätom červenom kabáte im rozdeľoval pušky z drevenej debny a kričal inštrukcie. Väčšina z nich vyzerala, akoby zbraň držala prvýkrát v živote. Farmári. Rybári. Remeselníci. Väčšinou Ghorki a nižšia Mezra — tí, čo mali dosť Spiry na to, aby ich telo vydržalo viac, ale nie dosť na to, aby mali na výber. Vojna zožierala najprv chudobných.

Medzi nimi stála kňažka Kultu a pomazávala ich čelá olejom. Pri každom dotyku zašepkala modlitbu. Niektorí dobrovoľníci jej bozkali ruky. Iní len stáli so sklopenými hlavami a čakali na pušku, ktorá ich pravdepodobne nezachráni.

Tami kráčala pomedzi stánky tržnice. Vzduch tu vôňal korením, pečeným chlebom a niečím teplým a sladkým, čo nevedela identifikovať — luxus v meste, kde sa každý teplý dych počítal. Všade bolo plno. Na jednom námestíčku videla niečo, čo ju prinútilo spomaliť. Pouličný krotiteľ — kováč, podľa zástery a popálenín na rukách — predvádzal skupinke detí ukážku Spiry. Dvíhal z dlane malé plamienky, tvaroval ich do zvieratiek, ktoré pobehovali po vzduchu. Deti pišťali od radosti. Jedno malé dievčatko s mačacími ušami, podľa toho, ako nechápavo zíralo, natiahlo ruku k ohnivej myške. Kováč ju zachytil: *„Len sa pozeraj, maličká. Matka ti dá Spiru, keď príde tvoj čas."* Nežne. Láskavo. Klamal.

*Matka jej nedá nič*, pomyslela si Tami. *Ghorki sa rodia bez Spiry a umierajú bez nej. Žiadna modlitba to nezmení.*

*Nevriss. Nikdy-Ľad. Zem, kde sa Varietas nemusia schovávať.*

Aspoň teoreticky. A aspoň kým grawská armáda nepríde cez hory.

V praxi bola rovnosť Kultu Matky krásna lož. Žiadne otroctvo — to áno, na tom Cirkev trvala. Ale kastový systém fungoval aj bez reťazí. Čistokrvní Pursang, pod nimi Mezra a na dne Ghorki — slobodní, ale bez Spiry. A sloboda bez Spiry bola v tomto svete len iné slovo pre bezmocnosť.

*Požehnané deti. Jasné.*

Pri Tretej Bráne sa zastavila. Bránu strážili dve sochy — Matka s mečom a Matka s váhami. Ich kamenné oči boli prázdne, slepé, presne ako spravodlivosť v tomto meste. Odtiaľ viedla úzka, kľukatá ulička dolu k Remeselnému okrsku. Tami vedela — z máp, ktoré kúpila ešte pred dvoma rokmi v prístavnom meste ďaleko na východe — že práve tu bývali kováči, hodinári a mechanici. Ak bol v meste Mako, nachádzal sa tu.

Schádzala po schodoch z namrznutého kameňa. Ulička sa zužovala. Domy sa k sebe nakláňali, akoby sa šeptali. Bielenie padalo zo stien ako lupiny z chorej kože. Prádlo viselo medzi oknami na lanách, zamrznuté do strnulých tvarov — košele ako biele duchovia, ponožky ako ľadové zástavy.

A potom to začula.

Pravidelné, presné údery kladiva na kov. Nie hrubé dunenie miestnych kováčov. Toto bolo *iné*. Rytmické. Metronomicky presné. Každý úder rovnako silný, s rovnakým intervalom.

*Mako.*

Tami zastala pred dverami. Nad nimi visela starobylá biela vlajka s červeným plným kruhom uprostred.

*Felix ju varoval. „Vstup do dielne Maka nie je ako vstup do krčmy, maličká. Je to chrám. A ty si tam len hosť. Zabudni na všetko, čo vieš o tomto svete. Tam platia staré pravidlá, ktoré boli staré, keď ja som bol ešte dieťa."*

Zložila si letecké okuliare z čela a zavesila ich na krk. Rozopla ťažký kabát a zložila ho na úhľadnú kôpku vedľa vchodu do *genkanu*, hoci to znamenalo odhaliť zbrane na opasku. Pištole boli súčasťou jej duše, tie neodloží, ale prach ulice áno.

Jemne pootvorila dvere. „*Gomen kudasai!*" zvolala do ticha, hlasom pevným, no pokorným.

Vyzula si ťažké vojenské čižmy, položila ich k stene a otočila špičkami smerom von. Až potom, v hrubých vlnených ponožkách, prekročila prah do samotnej dielne. „*Shitsurei shimasu.*"

Priestor bol prekvapivo, až neprirodzene čistý. Žiadny typický chaos kováčskej dielne, žiadny popol na podlahe. Nástroje viseli na stenách v geometricky dokonalom poriadku. Čo však udrelo do očí, boli steny samotné. Boli popísané hiraganou — stovky riadkov drobného, precízneho písma.

Pre bežného smrteľníka v Nevriss to bolo *Písmo Matky*. Posvätné znaky, ktorými Vševedúca prepísala realitu. Tami však vedela lepšie. Felix ju naučil čítať podstatu. Pre neho a jeho bratov to nebola modlitba, ale *logika*.

A to, čo bolo na stenách, boli Haiku. Nekonečné stĺpce poézie o tichu, oceli a strate, ktorou si tento *Karakuri* krátil tisícročnú samotu.
Vzduch voňal inak. Nie kvasiacou kukuricou a sírou, ale čistým olejom a ozónom. Na pracovnom stole ležali rozložené súčiastky hodinového stroja so symetriou, ktorá bolela oči.

Za vyhňou stála postava pripomínajúca muža stredného veku. Čierne vlasy, zvláštne čierne oči, vyblednutá tvár, kožená zástera. Nič výnimočné. Až na tú absolútnu nehybnosť, keď nepracoval, a tie oči. Oči Makov boli vždy *príliš pokojné*.

Tami zostala stáť. Ruky vystrela pozdĺž tela, prsty spojené, presne ako ju to učil Felix. *„Ako bojovník, Tami. Nie ako služobná,"* prízvukoval jej vždy. *„Ruky pri tele. Ukáž, že sa nebojíš, ale že preukazuješ úctu."*

Čakala. Prerušiť majstra pri práci bolo nemysliteľné.

Až keď postava odložila kladivo s plynulosťou hydraulického piestu presne na miesto, kde ležalo predtým, Tami sa pohla. Zohla sa v páse, chrbát držala rovný ako pravítko, pohľad zabodla do zeme. Ruky držala pevne pri bokoch — mužský postoj. Vydržala v úklone sekundu a pomaly sa narovnala.

„*Hajimemashite. Yoroshiku onegai shimasu*," povedala ticho.

Mako sa pomaly otočil. Jeho oči, čierne a bezodné ako studne, si ju premerali. Od topánok v genkane až po končeky uší pod šatkou. Potom sa uklonil — pohyb starý ako jeho séria, vykonaný s absolútnou precíznosťou.

Keď sa narovnal, jeho pohľad klesol na jej ruky pritlačené k bokom. Na zlomok sekundy spojil svoje dlane pred sebou v tradičnom ženskom geste, potom ich vrátil späť a kútiky očí sa mu takmer nebadateľne zvlnili. *Videl som to*, hovorilo to gesto. *A rozumiem.*

Tami cítila, ako sa jej nahrnula krv do tváre, ale nedala na sebe nič znať. *Felix... ty starý plechový idiot.*

„Potrebujem axiálne čerpadlo," prešla plynulo do obchodnej reči. „Deväť piestov, variabilný náklon, pracovný tlak štyristo barov."

Mako zostal nehybný. Potom pomaly pokrútil hlavou. *Nie.*

Podišiel k polici, vzal do ruky posuvné meradlo a nastavil ho. Ukázal na prázdny vzduch. *Nič také neexistuje.*

„Existuje," povedala Tami pevne.

Mako zastal. Pozrel sa na ňu s novým záujmom. Zdvihol ruku a vystrel tri prsty.

„Štyri," opravila ho Tami.

Mako prekvapene zdvihol obočie.

„Ten štvrtý mám na lodi."

Prastarý majster na ňu dlho hľadel bez žmurknutia. Ticho v miestnosti oťaželo, akoby vzduch zhustol pod váhou storočí. Potom sa jeho pery, ktoré vyzerali ako zapečatené, pomaly pohli a prvýkrát prelomil mlčanie. Jeho hlas znel ako škrípanie hrdzavých pántov brány, ktorá nebola otvorená tisíc rokov.

„Nový prototyp?"

„Áno," prikývla Tami, hoci cítila, ako jej z toho hlasu prebehol mráz po chrbte. „Postavený v Kitsune. Z pozostatkov lode Hephaestus. Volá sa *Makita*."

Pri tom slove Mako stuhol. Ak bolo možné, aby sa socha stala ešte nehybnejšou, stalo sa to práve teraz. Hľadel na ňu, akoby sa pred ním zjavil duch jeho vlastnej minulosti. Potom sa hlboko, takmer až po pás, uklonil smerom k dverám, kde tušil loď.

„Potrebujem čerpadlo, aby mohla znova lietať," dodala Tami jemnejšie.

Mako sa narovnal. Ukázal dva prsty. *Dva dni.*

„Jeden," povedala Tami tvrdo.

Mako pokrútil hlavou. Rozpažil ruky — *nemožné*.

„Zaplatím trojnásobok."

Mako ju chvíľu pozoroval. Potom znova ukázal dva prsty, ale tentoraz jeden z nich pomaly, váhavo sklonil. *Skúsim to.* Natiahol ruku dlaňou hore.

Tami mu do nej vložila malé vrecko mincí. „Záloha. Pošlem niekoho z posádky s čerpadlom ešte dnes večer. Budete ho mať na stole do západu slnka." Otočila sa k odchodu, ale pri dverách sa zastavila.

Otočila sa späť k nemu. Spojila dlane tentoraz správne – mäkko, s lakťami pri tele, hlavu mierne sklonila. Žiadny "mužský" postoj bojovníka, ktorý jej vštipil Felix. Toto bola úcta k majstrovi.

Uklonila sa. Hlboko a s pokorou.

„*Arigatō gozaimashita.*"

Mako sa nepohol, ale Tami videla, ako sa jeho ruka s kladivom na zlomok sekundy zastavila vo vzduchu. To bolo viac než pozdrav. To bolo uznanie.

Keď vyšla na ulicu, slnko sa predieralo cez sivé oblaky a sneh na strechách sa leskol ako rozbitý porcelán. Mesto hučalo okolo nej ako obrovský parný stroj — dym z tisícov komínov stúpal do mrazivého vzduchu a miešal sa s padajúcimi vločkami. Tisíce životov, tisíce príbehov, tisíce tajomstiev — a nad tým všetkým tieň blížiacej sa vojny.

Prešla okolo skupiny žoldnierov, ktorí si pred krčmou čistili zbrane. Jeden z nich — obrovský chlap s jazvou cez celú tvár — ju sledoval pohľadom. Tami ho ignorovala. Nebezpečnejší boli tí, čo sa nepozerali.

Niekde tam dole, pod dlažbou, pod kanálmi, pod základmi Hlavného Chrámu Vševedúcej Matky, ležal on. **Artefakt**. Vec, ktorá by nemala existovať.

*Šesť kilometrov*, pomyslela si. *Šesť kilometrov, jeden deň na opravu lode, a potom sa musíme dostať do kobiek, vziať to a zmiznúť skôr, než nás chytia, zabiť pri tom čo najmenej ľudí.*

Vojna im hrala do karát. Celé mesto sa opevňovalo a Chrám Vševedúcej Matky mal teraz iné starosti než strážiť kobky. Stráže sa presúvali na hradby, kňažky organizovali evakuáciu cenností na juh a v uliciach vládol chaos, v ktorom sa dva tiene mohli stratiť.

*Jednoduché.*

Usmievala sa. Bol to úsmev, ktorý jej nezasiahol oči. Tie ostali chladné ako kov pištole pod jej kabátom.

***

## Outro: Tieň v Dielni

Zvonček nad dverami cinkol. Jemne, takmer nebadane, keď sa dvere za Tami zavreli.

Ticho, ktoré ostalo v zaprášenej dielni v Šoravene, bolo ťažké. Voňalo po čaji, starom papieri a... *strachu*.

Majster sedel nehybne za nízkym stolom. Jeho optické senzory – staré, ale dokonale vyleštené – sledovali dvere, hoci Tami už bola dávno preč. Vedel to. Jeho procesory to vypočítali ešte predtým, než sa kľučka pohla.

Nebol v miestnosti sám.

„Karakuri-sama."

Hlas nevyšiel z tieňa. Tieň samotný *prehovoril*.

Z tmavého kúta, kde ešte pred milisekundou viseli len staré zvitky a prach, sa oddelila postava. Žiadny zvuk krokov. Žiadny šuchot látky. Len náhla existencia tam, kde predtým bola prázdnota.

Majster sa neotočil prudko. To by bolo neefektívne a nezdvorilé. Jeho pohyb bol plynulý, ako voda v potoku. Vstal a hlboko sa uklonil. Čelom sa takmer dotkol tatami rohože, ktorú si v tejto betónovej kobke udržiaval.

„Sera-sama," povedal. Jeho hlas bol melodický, archaická japončina z čias pred Pádom. „Je to česť. A prekvapenie."

„Vstaň, Karakuri-sama," povedala. Hlas mala ako ľad praskajúci na jazere.

Podišla k stolu, kde Tami pred chvíľou sedela a pila čaj. Prstom v čiernej rukavici prešla po keramickej šálke. Zdvihla ju a privoňala.

„Je to dieťa, Sera-sama," odpovedal Majster, stále s hlavou mierne sklonenou. „*Mayoigo*. Stratená duša."

Sera sa naňho pozrela. V tom pohľade nebola hrozba. Bolo tam niečo horšie. Absolútna istota.

Majster mlčal. Jeho vnútorné ventilátory ticho zavrčali. Kalkulácia rizika: *Kritická*. Klamať Sere bolo ako chytať čepeľ holou rukou.

„Prečo si ju nechal ísť?"

„Pretože ste o to nepožiadali, Sera-sama," odpovedal Majster. „A pretože... karma."

Sera naklonila hlavu. Na zlomok sekundy sa na jej tvári objavil náznak... pobavenia?

Otočila sa. Jej dlhý kabát zvíril prach, ktorý ani nestihol sadnúť.

„Zatiaľ."

Kráčala k východu. Každý pohyb bol symfónia efektivity. Žiadna energia nazmar.

Pri dverách sa zastavila. Nedotkla sa kľučky.

„Povedz mi, Karakuri-sama," povedala bez toho, aby sa otočila. „Pamätáš si domov?"

„Pamätám si každú sekundu, Sera-sama."

Cinknutie zvončeka.

Dvere sa ani neotvorili.

Sera bola preč.

Majster stál v tichu dielne. Jeho vnútorné logy bežali šialenou rýchlosťou.

Pomaly, veľmi pomaly, sa otočil späť k svojmu čaju. Jeho kovové prsty, pokryté tisícročnou patinou, sa jemne zachveli.

„*Kowai*," zašepkal do ticha. *Desivá.*
